Els escrits de J. V. Foix sobre literatura i art es van aplegar per primera vegada en un volum d’obres completes aparegut el 1990. D’aquell volum, molt meritori però introbable des de fa anys, n’extraiem ara, corregits, reordenats i ampliats, tots aquells textos que Foix va dedicar als escriptors i als artistes que van fer sentir més la seva presència en la vida i en l’obra del poeta de Sarrià. Durant prop de cinquanta anys, en articles de diari, anotacions de dietari, pròlegs i conferències, Foix va deixar constància dels seus tractes, literaris o artístics, i sovint també personals, amb autors de primeríssim ordre. Entre moltes altres, les figures de Llull, Riba o Ferrater, i les de Dalí, Miró o Obiols, en surten brillantment il·luminades.





J. V. Foix





Noms propis


Escriptors i artistes



ePUB v0.9

BreivaX 8.10.23





Títol original: Noms propis. Escriptors i artistes

Hereus de J. V. Foix, 2020

Disseny de la portada: Jordi Romero

Edició digital: BreivaX (v0.9)

ePUBCat base r1.3





Justificació editorial





Aquest volum reprèn, molt majoritàriament, un conjunt de textos que Manuel Carbonell va editar en el volum quart de les obres completes de J. V. Foix, Sobre literatura i art, que va sortir el març del 1990. Llavors Foix ja feia tres anys que era mort, però havia intervingut decisivament en la planificació i en la preparació del llibre, i Manuel Carbonell va respectar escrupolosament el seu criteri tant pel que fa a la selecció d’articles a rescatar com a la manera d’endreçar-los.

Per la nostra banda, recuperem ara tots els articles que van quedar aplegats a les seccions de «Noms propis» que tancaven la part literària i la part artística d’aquell volum. De la primera part, la que es refereix als escriptors, n’excloem naturalment tot el material que pertany al llibre Catalans de 1918, que circula de nou en una edició recent; per tant, recollim únicament els textos de l’apartat que allà es titulava «Presències». Però n’ampliem i en reordenem una mica el contingut.

Els capítols, que abans es presentaven en un ordre aleatòriament foixià, ara els disposem seguint la cronologia objectiva dels autors als quals està dedicat cadascun d’ells: primer Llull, després Verdaguer, després Maragall, etc. I hem volgut fer-ne una mica més generós el contingut afegint-hi aquests tres textos:

—«Llull, campió universal de la Unitat», que no es va incloure al volum quart de les obres completes perquè Foix l’havia recollit abans a Els lloms transparents, llibre que ja formava part del volum tercer; a desgrat que ara fa un any vam reeditar Els lloms transparents en aquesta mateixa sèrie, hem cregut que el fet d’aplegar tots els textos que Foix va dedicar a Llull des de La Publicitat justificava la repetició d’un parell o tres de pàgines;

—l’extraordinària «Lletra a En Joan Salvat-Papasseit» dels primers seixantes, inclosa al volum segon de les obres completes (el que recull la prosa poètica), que troba un encaix del tot natural entre els altres «noms propis» foixians;

—i la conferència de 1953 «Llenguatge i poesia en l’obra d’En Josep Pla», que l’escriptor empordanès conservava entre els seus papers i que va localitzar, no fa gaire, la Càtedra Josep Pla de la Universitat de Girona; Xavier Pla la va donar a conèixer, en l’edició que ara reproduïm, al núm. 300 de la Revista de Catalunya (octubre-novembre-desembre de 2017), p. 187-198.

Aquests afegitons amplien el contingut de la primera part del volum d’ara; uns quants afegitons més amplien el contingut de la segona, que també hem ordenat seguint la cronologia dels artistes que donen títol als capítols successius. Però per justificar aquests altres afegitons cal que expliquem una altra alteració que ens hem permès de fer en l’ordenació dels textos.

Al volum Sobre literatura i art, un dels «noms propis» d’escriptors era Vicenç Xatard; a l’apartat que li corresponia hi havia dues «Cartes a Vicenç Xatard», una d’apareguda el 6 de maig de 1934 a La Publicitat i una altra de molt més tardana, publicada el novembre de 1960 a Serra d’Or. El fet és, però, que Vicenç Xatard no va ser pas un escriptor ni un artista, com sí que ho eren els altres «noms propis». Vicenç Xatard (o Xatart, en la grafia familiar) havia estat un company d’escola de Foix i s’havia mort el 13 de maig de 1932, segons que ha pogut esbrinar Margarida Trias des de la Fundació J. V. Foix. Sembla clar, doncs, que Foix, que va convertir Xatard en personatge d’una prosa inclosa el 1960 a L’estrella d’En Perris (a banda d’esmentar «l’era d’En Xatard» en una prosa recollida el 1956 a Del «Diari 1918»), també es va servir d’una altra manera de la figura d’aquest seu amic d’infantesa desaparegut: va convertir-lo en un corresponsal distant i absent a qui adreçar explicacions sobre el present immediat que ell vivia i que l’altre desconeixia (un recurs molt semblant al que fa servir en la «Lletra a En Joan Salvat-Papasseit», per bé que en el cas de Xatard oculta als lectors la dada objectiva de la seva mort). De les dues cartes aplegades el 1990 sota el nom de Vicenç Xatard, la segona fa íntegrament referència a Jaume Vicens Vives, i de fet va sortir en el número amb què Serra d’Or va homenatjar l’historiador arran de la seva mort; per tant, no hem dubtat gens a convertir Jaume Vicens Vives en un dels «noms propis» del ram de la lletra. L’altra carta a Vicenç Xatard, la primera, de nom propi només n’esmenta un, a part del destinatari: el del pintor Josep Gausachs. Com que Gausachs ja era un dels «noms propis» d’artistes, ens ha semblat que fèiem bé d’afegir al seu apartat la carta a Xatard del 1934; i ens ha semblat, també, que podíem desobeir el rigor autoexigent amb què Foix es va triar quan preparava amb Manuel Carbonell el volum Sobre literatura i art afegint en aquest apartat, a banda de l’article titulat «Cartes a Vicenç Xartard», dos articles més de La Publicitat que encara és un goig de llegir: els que es titulen «Gausachs, pintor» i «Els “nus” d’En Gausachs».

També ens hem permès de descompartir en dos els articles titulats «¿Escola catalana?», que havien aparegut a La Publicitat en dos dies consecutius del mes de juliol de 1933 i que el 1990 es van aplegar com un de sol dins el capítol dedicat a Salvador Dalí, a qui correspon íntegrament el primer de la sèrie. Com que el segon parla exclusivament de Joan Miró, l’hem desplaçat al capítol dedicat a aquest altre pintor.

Finalment, hem cregut que valia la pena de donar a conèixer, en apèndix, tot el conjunt de textos relatius al ballet Ariel: no únicament el del poeta Foix, sinó també els del compositor Gerhard i el del pintor Miró. Agraïm molt especialment al nebot de Robert Gerhard, Ferran Gerhard Masqué, i a la Successió Miró que ens hagin autoritzat a reproduir-los en la forma en què van sortir a la revista belga Musica Viva el juliol del 1936.

A banda de l’interès que sempre té conèixer els textos que un dels autors més indicutiblement rellevants d’una determinada tradició hagi dedicat als autors que l’han afectat més en el tracte, tant si és un tracte directe com si és un tracte només amb l’obra, ens mou la convicció que aquests Noms propis, com abans Els lloms transparents, tenen l’interès suplementari de permetre’ns accedir a una de les zones més riques i encara més inexplorades de l’empresa cultural i literària de J. V. Foix: els seus escrits periodístics d’avantguerra, especialment els dels anys trentes a La Publicitat. És per això, també, que a l’hora de revisar els textos els hem col·lacionat de nou amb els articles tal com van aparèixer en primera instància, i hi hem esmenat alguna transcripció imprecisa i n’hem fixat amb més exactitud les dates (sense consignar, però, els diversos pseudònims amb què Foix de vegades els firmava: Ger, Ramon R. Giralt, Fòcius, etcètera). Quan hem cregut que convenia afegir-hi una nota, o mantenir-ne una de Manuel Carbonell, hem fet les crides alfabètiques (a) per distingir-les de les notes de Foix, en què la crida és un asterisc (*).

Pel que fa a la llengua, ortografia al marge, hem tingut el màxim escrúpol a no alterar-la amb cap intervenció que la congruència dels criteris ortotipogràfics no fes imprescindible. Hem respectat, doncs, tant les peculiaritats sintàctiques com les invencions lèxiques i fins els anacoluts que de vegades presenten els textos del Foix publicista. El lector no hi perd res, i la lectura hi guanya.

JORDI CORNUDELLA

Fundació J. V. Foix





I





ESCRIPTORS





Ramon Llull





¿UN MONUMENT A RAMON LLULL?



Miquel Ferrà, des d’aquesta mateixa plana, ha dit exactament allò que calia a propòsit de l’homenatge plàstic que les terres de llengua catalana deuen a Ramon Llull. Llur capitalitat, Barcelona, no té encara, en escaure’s el setè centenari de la naixença del nostre primer gran poeta, un monument de pedra que assenyali al transeünt la permanència en el record del nom d’un dels nostres pocs valors universals.

(Millor!, diuen, Aquest, Aquell i El de Més Enllà. Millor!, responem a cor tots els catalans a qui la majoria de monuments aixecats a la memòria d’Algú en aquesta Barcelona sotmesa a la dictadura dels urbanicides ens sembla no pas un homenatge, ans una ofensa. Però, ¿i si, en un moment de seny, ens poséssim d’acord perquè aquest monument proposat per commemorar el centenari lul·lià fos aquella «noble estàtua» a la qual han al·ludit en poc temps no solament En Ferrà ans també N’Avinyó, En Segarra i N’Alós?)

Els poetes, que, entre nosaltres, són els qui més deuen a Ramon Llull, podrien ésser cridats, tant com els artistes, a triar l’indret més escaient per a erigir-hi l’estàtua i àdhuc hom els podria atorgar un lloc entre els ciutadans nomenats per a seleccionar els projectes escultòrics.

Personalment he pogut constatar en pocs dies de diferència com la figura de Llull guarda als ulls de molts les seves proporcions, i com la seva obra interessa com una obra d’actualitat vivent.

No és pas que jo, personalment, cregui que un monument urbà sigui el millor homenatge a un home il·lustre. Tots els tòpics favorables a «la lectura de les seves obres», a «escoltar la veu del seu missatge», a «propagar les seves doctrines», a «seguir el seu exemple» són vàlids. Per a un homenatge plàstic a Ramon Llull en escaure’s el seu setè centenari em sembla no solament oportú sinó que crec que si Catalunya no visqués tan estranyament absent d’ella mateixa, el monument a Ramon Llull estaria a hores d’ara a punt d’inaugurar-se.

De Llull hom en diu molt de bé. Però… d’esma. Per a molts de catalans és una figura gairebé mítica. Alguns romàntics del catolicisme l’han fet actual darrerament a França, i els superrealistes, desentenent-se del cristianisme fonamental de l’obra de Llull, l’han posat a la llista dels autors herètics que aconsellen de llegir. (Molts recordareu el somni llegendari: Llull, adormit al peu d’un arbre, va tenir un dia un somni. Li va semblar que veia damunt les fulles caràcters de lletra turcs i àrabs. Segons Llull —o la llegenda—, això era una revelació del cel. ¿No deu ser aquesta «mística» de la revelació que haurà suggerit als irrealistes francesos —Max Jacob, Breton— d’incloure Llull entre els seus?)

Sigui quin sigui, però, el criteri que mereixi, per exemple, Llull filòsof, el seu nom és una rèplica als clercs defensors del quietisme intel·lectualista. Ningú com Llull no ha «intervingut» fins al martiri. Em deia fa poc un entusiasta de Benda que Llull no fou mai un intel·lectual, i que sempre, àdhuc en l’Ars Magna, fou un poeta. ¿Per què rebutjar-ho?

M’he apartat una mica del tema d’aquest article la intenció del qual, per ventura també de poeta, és proposar que hom prengui en consideració el meu punt de vista particular favorable a l’acceptació del monument que en ple carrer del Bisbe, i a costat mateix del Palau de la Generalitat, la Dictadura destinava a no sé quins «màrtirs».

El lloc és el més escaient de la ciutat: l’arquitectura, discretíssima. Basta només triar els escultors per al bust o estàtua i per als relleus. Això permetrà enllestir el monument aquest mateix any, que és, si fa no fa, el del centenari.

¿Em farà costat ningú?



[La Publicitat, 2-IV-1933]





PRESÈNCIA DE LLULL



¿Hi ha un «retorn» a Llull? La commemoració del centenari de la seva naixença ha permès de constatar la presència, àdhuc dins nuclis culturals modestos i de poc abast territorial, de solitaris fervorosos d’aquesta gran figura que no és de la Renaixença sinó de la Naixença catalana. Solitaris d’avui, això és, joves sensibilitats en les quals la lectura d’algunes de les obres del primer poeta català ha desvetllat un interès, que seria absurd de desaprofitar, pel genial polígraf. Per l’home i pel poeta.

La Federació Nacional d’Estudiants de Catalunya ha estat oportuníssima a tenir cura dels actes universitaris del centenari lul·lià, per tal com hi ha interessat un nombre de joveníssims fervorosos de la cultura catalana, escàs si tan exigents som, però molt útil si els qui tenen compte d’endegar les vocacions novelles no menyspreen aquests símptomes d’una alba que neix. La conferència de dijous d’un lul·lista tan assenyalat com mossèn Salvador Galmés, interessantíssima sota diversos aspectes, m’ha renovat l’esperança en la possibilitat de realització d’un projecte, gairebé d’una dèria, que vaig exposar des del vell Monitor, ben inútilment, ai las!

Creia jo aleshores, que tenia fresca la lectura d’algunes obres de Llull a la Biblioteca de la Universitat, que la imponent figura de l’autor de l’Arbre de Sciència i del Llibre d’Amic e Amat podia cobrir amb la seva ombra un exèrcit de joves estudiosos que volguessin especialitzar-se en la coneixença i en l’exposició dels múltiples aspectes de la seva vida i de la seva obra. Ho creia tan ingènuament que vaig proposar la fundació d’un Institut d’Estudis Lul·lians, amb seu a Barcelona, de vida prou folgada perquè els seus components poguessin reivindicar aviat, d’una manera prou espectacular per a interessar-s’hi els homes de cultura, la humanitat i la universalitat de Llull. Recordo que en la vida i en l’obra de Llull trobàvem els amics redactors d’aquella publicació gairebé clandestina temes d’especialització per a més d’una cinquantena d’estudiosos, i les havíem assenyalades.

Galmés, en la seva conferència, ha renovat, amb més coneixença de l’obra que nosaltres, aquesta crida al jovent universitari. Tots els meus vots són perquè sigui escoltat. Llull és més actual que molts escriptors d’avui que han aconseguit un nom universal. La seva ambició d’unitat a què m’he volgut referir darrerament, el seu temperament de gran polític, el seu lirisme, les seves intuïcions genials i, sobretot, l’home, permeten, al meu entendre, de centrar la figura de Llull.

L’estudi de Llull —i com més és llegit més hi convé hom— donaria a la nostra cultura un punt de referència universal.

No és pas un article de diari destinat a exposar les gairebé infinites suggerències de l’obra literària de Llull i del seu valor humà i actual. En canvi, és ben adequat per a subratllar la crida de Salvador Galmés a la joventut universitària. Cal tenir present, i m’he complagut a repetir-ho sovint aquests darrers temps, que les idees fonamentals del catalanisme universalista tenen el seu exponent a partir del segle tretze.

Galmés em permet, doncs, de renovar la meva dèria de minyó: un Institut d’Estudis Lul·lians afavoriria ràpidament la coneixença d’aquest geni de la nostra literatura. Ortodoxos i heterodoxos de la seva doctrina, de la seva filosofia, de la seva lírica, tindrien un nom autòcton a qui referir-se en llur apostolat o en llurs controvèrsies. La presència de Llull és ja una política.



[La Publicitat, 28-IV-1933]





NAIXENÇA (LLULL), PRE-RENAIXENÇA (ARIBAU) I RENAIXENÇA (VERDAGUER) CATALANES



El conferenciant establí, en començar, un esquema de geografia històrica de la nostra literatura des del segle IX per assenyalar-hi els moments cabdals i els noms i les obres més característics. Per a ell, Aribau i el grup dels novotrobadors pertanyen —tot i acceptar la denominació corrent— a la pre-Renaixença de la mateixa manera que els poetes catalano-provençals anteriors a Llull representen la pre-Naixença. J. V. Foix exposà, en síntesi ràpida, l’evolució de la nostra literatura a partir de Llull fins a Bernat Metge i d’aquest al Rector de Vallfogona, ascendència i descendència de les nostres lletres —i a partir d’Aribau-Verdaguer fins a Carles Riba i Sànchez-Juan.

Un cop establert aquest esquema d’història literària, reculà a Ramon Llull, a l’exposició de la vida i de l’obra del qual dedicà gairebé la major part de la seva conferència. De Llull considerà l’home, el polític i el poeta. Exposà punts de vista molt personals sobre la posició de Llull en molts aspectes, poc estudiats pels catalans, de la seva activitat política (de política religiosa, puix que, per a J. V. Foix, Ramon Llull fou, ultra el primer poeta català, el primer temperament polític extraguerrer de la nostra aparició nacional: un polític absorbit per la idea d’unitat en Déu que parangonà a la seva idea d’unitat territorial dels grans conquistadors) i de la seva activitat literària.

Glossà alguns paràgrafs de la Doctrina pueril que afecten certes apreciacions socials avui molt actuals i llegí, tot comentant-los, alguns fragments del Llibre d’Amic e Amat, que el conferenciant considerà com a petits poemes en prosa semblants als d’alguns poetes d’avui anomenats d’avançada. Remarcà, sobretot, que, contra el parer del major nombre, Llull fou, en la seva activitat social, un realista.

Establí, encara, com Llull s’avançà, en diversos aspectes, a certes descobertes actuals.

Acabà per exposar el seu punt de vista particular —digué— segons el qual per l’estudi i per la coneixença de Llull pels catalans, la nostra literatura s’alliberarà de moltes dependències exteriors, puix que el seu nom i la seva obra són un punt de referència excepcional, amb l’avantatge del seu universalisme, que justifica, per dir-ho així, la primacia ideològica del catalanisme per damunt la majoria dels moviments nacionalistes reaccionaris i exclusivistes.



[La Publicitat, 4-V-1933. Resum de la conferència

donada a Canet de Mar el 31-IV-1933]





LLULL



Per la seva vida, per les seves idees i no pas per haver escrit, per exemple, el capítol 79 de Doctrina pueril («De les arts mecàniques»), Llull fou, i resta, l’antiburgès. Els seus ideals de contemplació foren sempre voluntat d’acció. Els seus dos anys d’estada a Miramar foren els anys de biblioteca que han precedit l’actuació dels grans revolucionaris.



Passió d’unitat i passió d’amor. Com tots els grans poetes. La seva acuïtat, però, és la dels polítics excepcionals. La seva concepció de la Catolicitat s’oposa a la interpretació local dels catòlics nacionals d’avui. La seva condició de gran poeta no s’oposa, en canvi, a la de gran polític (de la Ciutat de Déu). Llull fou, i resta, l’anti-Richelieu.



Passió d’unitat i follia de veritat. També, com tots els grans poetes, qui ama la unitat ama l’ordre. Un ordre teològic, però endolcit per les més bigarrades follies d’amor. Tant que s’hi desassembla i tant que s’hi assembla: Dant. Però qui ama la seva realitat individual amb tots els seus desvaris, amb totes les seves metamorfosis —perdoneu l’expressió— «metafísiques», és presa de les tres grans passions: Veritat, Unitat i Catolicitat. Els seus trasbalsos d’amor il·luminen la realitat de clarors celestes. Per això, quan proposa, encerta, i li diuen, a Roma, foll; quan vol persuadir, l’apedreguen; quan estén els braços en abraçada universal d’amor, el titllen, encara, de foll. Divina follia feta de plors d’amor i de rigidesa mental!



Ningú no pot comprendre Llull millor que la joventut espiritualista d’avui. Als drets de l’home oposa els de la Veritat; a les gaubances materials, les de l’esperit; al transitori, l’universal; a la quietud burgesa, la passió vivent; a la inquietud decadent, la certitud. A l’ordre del món material i materialista, Llull és l’anticapital. El de Marx, o els seus, i l’altre…



L’ordre pel qual llanguí Llull refusa la jerarquia. Déu com a centre —l’Amor Infinit— i la Comunitat. Dins aquest Comunisme espiritual, cada ésser rema amb la seva pròpia guspira en una sola flama d’amor. La unitat dels éssers és perfecta i diríeu que per a Llull el nostre planeta és Natura amb animals i plantes, l’home com a combustible, una llàntia encesa sota el nostre cel nocturn a la glòria eterna del Creador.



El millor poema escrit en català és, ara per ara, el Llibre d’Amic e Amat. Sospirs, llàgrimes i llanguiments: heus ací el ritme. Per a la «rima» un doll de mots ordenats dins la més pura ortodòxia literària. Cada mot té la dolcesa d’un plor damunt de coixins immaterials. Com en els més bells dels estols els mots perden tot el llast i floten damunt les planes del llibre com els més torbadors dels vegetals aquàtics.



Per «vies sensuals i per carrers intel·lectuals» Llull cercà l’Amat i el trobà. Cercà l’amor i en morí. Tots els camins foren per a Llull transitables, i pedres i rostolls foren per a ell immenses vies asfaltades damunt les quals els estels reflectien immortals cal·ligrames arboris.



[La Publicitat, 10-XII-1933]





CONTACTES: LLULL I EL NEOROMANTICISME



Vénen uns i us diuen: poesia és mitjà de coneixença. Entre l’hora negra que llença al peu d’unes portes absurdes badades de cara a una platja sense fi estels fòssils i les passions del nostre esperit la penetració és recíproca. L’arbre que espolsa la seva cendra al fons d’un barranc mòrbid, el pal moribund en una desfeta heroica de veles, la pedra fàl·lica allargassant la seva ombra damunt el vellut nocturn d’un estany inert, són només la materialització dels nostres desigs. Arbre, pal de navili i cavall-bernat assenyalen pertot la nostra presència. Llur ombra és la nostra, i llur vida, lligada a la nostra, és fugaç com el rastre fosforescent dels estels erràtics. El misteri de la vida és el nostre propi misteri i la carència de realitat és assenyalada per la nostra absència. Són els romàntics. La natura és llur pròpia projecció. ¿I en Llull?

Vénen uns altres i diuen: la poesia és mitjà de coneixença metafísica. L’arbre és un mast de forma fàl·lica que la nostra voluntat deïfica. Entre nosaltres i aquest monstre erigit al mig d’un oceà sòlid s’estableix un duel perenne. L’home és vençut per la seva malenconia. Errabund, eleva a símbols de coneixença els mots inconnexos que barbotegen la seva desfeta.

Escolteu encara uns altres: el món exterior, precari, és una deformació dels mons efectius que viuen en la realitat dels nostres somnis. També per a ells, la poesia és un instrument de coneixença. Arbre, pal i fal·lus són les peces mortes del joc suprem que es debat en la realitat màgica del somni. La veritable coneixença poètica és obtinguda en el risc de l’aventura dels paisatges hipnagògics dels quals el paisatge material és un rebuig. Turistes en una contrada mesozoica, refusen tot ordre exterior que no simbolitzi llur desordre.

Per als primers el cor de la natura bat amb llur propi cor; per als altres, romàntics d’un racionalisme que projecta només l’ombra d’ombres pretèrites, clàssics d’un passat, la natura és el símbol ocult d’una bellesa morta. Per als darrers, «coneixem en cloure els ulls».

[…]

Per a tots aquests romàntics, entre els quals —¿per què no m’hi puc atrevir?— situo els neoclàssics, el món exterior és la còpia mal reeixida d’una realitat pretèrita.

Entre aquestes tres categories de poetes romàntics que cerquen la imatge del món i la seva coneixença per una fusió entre el subjectiu i l’objectiu, per una discòrdia entre llur imatge de la realitat i el real fatídic o per la negació radical del món exterior i pel risc de l’aventura pels corriols subterranis del somni, hom propugna altres mitjans de descoberta poètica. Tots ells, però, són antipositivistes. O es mouen entre formes tot perseguint els fantasmes abstractes i els simulacres de cossos i volums, o llangueixen presoners d’aquestes formes per tal d’esdevenir ells mateixos un fantasma reflex, o neguen la corporeïtat dels volums per a refer la vida en les solituds metafísiques dels símbols. Cadascun d’ells, presoner de l’efímer, viu en la desesperança d’eternitzar les beutats moridores. A llur manera, tots han viscut la nit de Pascal.

Llull, com tots els místics, ha tingut també la seva nit. Però els braços del Crucificat no foren per a ell una negació, ans una afirmació. D’ací el profund realisme del seu apostolat de convers, la seva passió de cristià per al qual són albiradors els senyals d’un amor etern.

[…]

Allò que per als romàntics, materialistes o creients, és la Nit, per a Llull és l’Alba.

Els neoromàntics cristians d’avui, en llur oposició a l’espiritualisme materialista dels neoromàntics vagarosos en una irrealitat poblada d’absències, accepten el món exterior no pas amb la concupiscència carnal dels positivistes ni la possessió incontinent dels folls d’intel·ligència, ans com una dolça prometença. Els ulls dels homes no reflecteixen ja pèlags antediluvians, ans realitats futures. En Llull, els ocells del Paradís assagen llur veu a les gorges dels ocells terrestres i el brogit del fullam i de la fontana és l’eco diví dels brogits celestials. Quan l’Amat és present, la natura resta il·luminada amb resplendors eternes.

En el Llibre d’Amic e Amat la poesia és no solament un mitjà de descoberta, sinó que en els moments de més puresa lírica ho és de possessió.

Aquests contactes entre les proses de Llull i la poesia dels neoromàntics cristians d’avui, llevat la novetat fràgil de les imatges, són freqüents. Amb un guany de puresa i d’innocència i, ¿qui en dubta?, d’eternitat i de classicisme a favor de Llull.

[…]

Dels dos corrents moderns neoromàntics —per a distingir-los del corrent classicista amb representants il·lustres, per als quals la poesia és el miracle de la forma en tant que ordena lliurement la natura sense sotmetre-s’hi—, l’un acaba amb el superrealisme, negació total de la vida exterior i exaltació del quimèric i, en el fons, determinista; l’altre, cristià, accepta les dades de la natura (com els poetes japonesos) per establir-hi un ordre espiritual amb la convicció que la imatge de l’home, creada a imatge de Déu, es troba en la seva identitat metafísica. És el sobrenaturalisme. És ací on, al meu entendre, s’estableix el contacte de Llull amb els poetes cristians d’ara. (Crec oportú d’esmentar Sànchez-Juan.)

[…]

Fa anys que al Mercure de France un assagista, Raymond Clauzel, definia el sobrenaturalisme com el mitjà eurítmic d’humanitzar, per virtut de les realitzacions estètiques, poesia i plàstica, les clarors divines que il·luminen el món desèrtic. ¿Qui com Llull s’adapta a aquesta concepció de l’art eurítmic? En el Llibre d’Amic e Amat la frase rítmica es mou en una cadència, permeteu l’expressió, moderníssima.

Entorn del pern representat pel classicisme positivista giren en formació les dues ales de poetes avui. En l’una, submergit en un pèlag viscós i negre, mil braços s’aixequen èrtics tot reclamant un missatge del paradís dels fantasmes, mentre una folla corrua de cavalls negres abandona llur testa decapitada en les misterioses xarxes incandescents que empresonen els homes. En l’altra, submergits en pèlag d’amor, mil cors s’obren amb la fretura d’heure les múltiples clarors divines que reflecteixen les fulles dels arbres, les fontanes de la vall, els ocells de la selva i els ulls dels homes. Els uns clamen desesperats l’adveniment de la màgia de l’ocult; els altres, esperançats, saluden en la natura la presència de la màgia divina.



[La Publicitat, 21-XII-1933. Extrets d’una conferència do-

nada amb motiu del setè centenari de la naixença de Llull]





RAMON LLULL I LA RENAIXENÇA



1.



Precedí l’entrada al tema una curta divagació, molt literària, entorn de la posició multifront de l’escriptor català d’avui fidel als seus principis literaris i, a la vegada, a la causa del catalanisme espiritual i a la de l’unilingüisme que Foix considera essencial.

Establí, a continuació, un esquema «geogràfic» de la nostra història literària, damunt el qual exposà la seva apreciació personal sobre el ritme ondulatori de la seva naixença (Llull) i decadència, de la seva pre-Renaixença (Aribau), de la Renaixença (Verdaguer) i de la seva permanència evolutiva (Carner-Riba). Féu una interessant al·lusió a les tendències academistes dels més joves i a les aportacions dels mal anomenats «avantguardistes», els quals, en llur culte del meravellós, continuen en poesia una tradició mil·lenària. Recolzà tot seguit aquest parer amb la recitació de sorprenents textos poemàtics d’autors grecs tot recordant el paral·lel establert per Tomàs Garcés entre les Metamorfosis d’Ovidi i els poemes en prosa del llibre Gertrudis.

Damunt un esbós biogràfic de Llull s’estengué després en llargues i oportunes consideracions sobre la permanència temperamental d’un tipus ràcic característic de l’home català, representat per la posició dual —lírica i racionalista— enfront dels problemes terrenals. Uns textos de Ramon Llull, molt ben triats, llegits amb un fervor que traeix l’adhesió personal a la figura històrica «del nostre primer poeta nacional» serviren de colofó a la conferència.



[La Publicitat, 12-IV-1934. Resum de la conferència

donada al Lyceum Club]





2.



La conferència de J. V. Foix al Lyceum Club serví per a donar a conèixer al públic femení habitual d’aquella entitat no solament la importància cabdal de la figura de Ramon Llull —que J. V. Foix considera justament el primer poeta català— sinó per a establir l’esquema de la nostra història literària en el ritme de la seva naixença i decadència, de la seva pre-Renaixença (el conferenciant considera Aribau un pre-renaixentista), de la seva Renaixença assenyalada, evolutivament, per tres noms líders: Verdaguer, Carner i Riba.

Damunt un esquema molt simple de la vida de Llull, establí la personalitat de l’autor del Llibre d’Amic e Amat, considerada pel conferenciant, dins la relativitat del concepte raça, com un dels representants més purs del català tipus, en el qual es produeix aquella dualitat «averroista» del lirisme més despullat compensat per un racionalisme equilibrat. La pugna entre el lirisme i la raó és, per a J. V. Foix, constant entre les personalitats característiques de la nostra terra. Per al conferenciant, aquesta posició assenyala una de les virtuts típiques del català genèric.

L’autor de Gertrudis i de KRTU, que havia estat presentat, amb paraules escaients, per la senyoreta Carratalà, acabà amb la lectura d’uns textos lul·lians i fou aplaudit amb fervor.



[La Veu de Catalunya, 12-IV-1934]





UNA COMMEMORACIÓ DURABLE



La commemoració del setè centenari de la naixença de Ramon Llull ha tingut, darrerament, noves manifestacions. En poc temps han aparegut tres fascicles extraordinaris dedicats íntegrament a Llull, corresponents a tres publicacions catalanes de prou anomenada: La Paraula Cristiana, Estudis Franciscans i La Nostra Terra. Les dues primeres són datades a Barcelona, lloc de llur aparició normal, i la darrera a Palma de Mallorca. L’extraordinari d’Estudis Franciscans, sobretot, és digne de la Commemoració dins la irregularitat inevitable en allò que afecta l’interès dels articles amb què es presenten comunament aquests reculls. Tot amb tot, alguns dels articles apareguts en aquests extraordinaris lul·lians mereixen ésser retinguts pels que segueixen el procés de reincorporació a l’actualitat de la magna figura de Llull.

Aquests tres extraordinaris, donada la data insegura de la naixença del nostre primer líric, arriben just, però a temps. Les aportacions als actes del centenari són ben oportunes. (Puix que aquests actes, malgrat de certes aparences, han estat migrats.)

Han estat migrats; malgrat de l’esforç d’alguns lul·lians meritíssims; malgrat dels articles apareguts dins la premsa catalana. Malgrat de cursets i conferències. Amb tot i els interessants fascicles a què hem al·ludit abans. I després de valorar l’aportació, en llibres, d’algunes cases editorials. Han estat uns actes migrats. Catalunya, a l’hora precisa del seu redreçament cultural, resta, a les acaballes del 1934, en dèficit davant Ramon Llull.

Goso dir que Catalunya, autònoma, s’ha portat «miserablement» amb Llull en ocasió d’aquest centenari. Per tal com no era el sisè ni el vuitè, ans el setè, això és, corresponia al 1933 o al 1934, data única en la història de la renaixença catalana.

No és pas que lamenti l’absència (jo l’he demanat) d’un monument —el millor és el de les Obres de Ramon Llull, en curs de publicació a Palma de Mallorca, a cura de Salvador Galmés— ni la presència de cap autoritat en una revetlla literària, pedant i inútil. Ans la incorporació total de Catalunya, a l’hora de la seva «naixença», a l’esperit de Llull, delerós de coneixença, de veritat i d’universalitat.

He escrit —i dit en diverses conferències de propaganda lul·liana— que, al meu entendre, Llull representava globalment totes les característiques del català. Sublimades: poeta i apòstol, particularista (l’adopció de la llengua vulgar) i universalista, intel·lectualista i realista, artista i metafísic. Per damunt de tot, foll de passió d’unitat, antiseparatista, integrador, catòlic.

Qualitats i defectes dels catalans són qualitats i defectes que descobrireu en Llull. Qualitats i defectes en Llull, gegantins i generosos, són en cada catalanet d’avui minsos i mesquins. Els que en molts catalans d’avui són negatius, en Llull eren positius. En ell prevalien, gairebé sempre, les qualitats més específicament terrals. I els defectes més característicament nacionals. Res no censurem d’un català d’avui que no poguéssim censurar, al ras de la mesura comuna, en Llull. Però en ell cap mesura no és pròpia, perquè ens mesura tots: els del segle XIII i els del segle XX.

Ramon Llull, generalment furiós d’unitat i de síntesi, és, genialment, el Català.

Si Catalunya no hagués confós, d’anys ha, la politiqueta amb la política (Catalunya falla per no tenir una política, per no ésser el Catalanisme una política, per ésser, la «política»), hauria aprofitat el Centenari de Llull per elevar-nos tots, amb defectes i qualitats, a Llull. Per engrandir els nostres defectes i les nostres qualitats a l’escola lul·liana. Per ésser folls de franca follia amb Llull amb les enceses de les seves impulsions líriques i polítiques. (Tot l’apostolat de Llull és una política unitària, constructiva, persuasiva —democràtica—, antibèl·lica.)

Només l’esforç d’algunes empreses editorials ha permès que la commemoració del setè centenari de la naixença de Ramon Llull fos, al cap de dos anys, durable.

Bé puc fer vots perquè esdevingui permanent.



[La Publicitat, 30-XI-1934]





LLULL, CAMPIÓ UNIVERSAL DE LA UNITAT



És sempre més agradable la coincidència que la dissensió. En les diverses conferències i en quasi tots els articles donades i escrits en ocasió del setè centenari de la naixença de Llull hom ha insistit, potser com a lema únic, a remarcar les dues «inspiracions» bàsiques de la vida d’apostolat del gran mediterrani: la passió de coneixença i la passió d’unitat. En l’estudi que el doctor J. H. Probst dedica, sota el títol que emprem avui, a Llull, en el fascicle de més de cinc-centes pàgines Miscel·lània Lul·liana, que acaba d’editar Estudis Franciscans, aquestes dues passions són efectivament reconegudes com les dues deus que van nodrir el pensament, l’obra i l’acció del nostre filòsof.

El Dr. Probst examina, diu ell, Ramon Llull, no ja com a filòsof català i franciscà, això és, com a una valor local i confessional, ans com a pensador i escriptor d’abast universal, «fill espiritual de la tradició única». Això explica, segons Probst, el lloc privilegiat que va ocupar Llull en la civilització de l’Edat Mitjana.

Hi ha una error evident propagada adés i ara desfavorable a l’anomenada de Llull: aquella per la qual és presentat com un ocultista, un fervorós de l’alquímia, un excèntric, un delerós de l’estrany i del rar, un —permeteu la dita— «surrealista», segons la versió parisenca del mot, del segle tretzè. Però —i Probst ho recorda, puix que els veritables lul·lians ho han confirmat— hi ha autors anònims que s’han protegit amb el nom de Llull, que han estrafet la figura del primer escriptor en llengua catalana, tot exagerant la interpretació que alguns doctes indoctes contemporanis donaven a la seva doctrina, a les seves recerques i al seu apostolat. Hi ha un pseudo-Llull, com hi ha sempre un «pseudo» creat per la ignorància del nombre, que amb el temps esdevé un «anti». Simultàniament a Llull va aparèixer, desfigurant el seu pensament, el pseudoLlull. Al capdavall, l’anti-Llull. Com el pseudo-Goethe és l’anti-Goethe. El Llull veritable, pare de la llengua, de la poesia i de la filosofia autòctones, va ésser —com recorda Probst— un escolàstic independent, poeta tendencialment místic original, precursor dels missioners, vulgaritzador del saber en llengua romana, campió de la unitat en tots els plans, el polític de la universalitat.

A parer meu, i ho he dit i escrit sovint, Llull va ésser un polític i un precursor: tot allò que nosaltres considerem com a motivacions propulsores del moviment català modern, Llull ho va representar al segle tretzè: política de l’Universal, Realisme, filosofia de la Unitat.

«Llull subordina el Temporal a l’Espiritual». Llull és la negació de Richelieu. Entre el Temporal —«poders militar, judicial, administratiu» (l’Estat, la Nació d’avui) i l’Espiritual, Llull estableix un pacte. («És, a la manera catalana i franciscana, pactista».) L’Espiritual —remarca l’autor esmentat— es basa damunt la coneixença integral. La ciència en Llull és universal en la divergència amb l’empirisme modern: «La missió de Llull va ésser —és— una missió universal: predicació de la Unitat a Occident…».

«El lul·lisme —diu Probst— procedeix de Principis que depassen dellà els temps i les contrades, per tal com no explica el Superior per l’Inferior, sinó aquest darrer pel Superior. La tècnica de Llull, com el més profund de la seva obra, és del tot conforme a l’ensenyament dels grans pensadors, pertanyents a tots els segles i a totes les nacions, els qui van arribar sempre al fons metafísic principal dels matisos regionals, sense preocupar-se si eren aris o semítics, per bé que il·lustrin llurs concepcions i els serveixen». Aquest —diu, encara— és el senyal de la Universalitat i de la Veritat, que distingeix els homes superiors dels filòsofs i dels escriptors menors.

Llull va ésser el més original dels seus contemporanis, i potser el més original dels catalans de tots els temps. Al segle tretzè defensava genialment, i en català, entre d’altres, els mateixos principis que, proporcions guardades, i amb interessada oratòria, propaga, voltat de comoditats, d’esnobs i de provincians, Keyserling. És desagradable observar que molts de conciutadans que aplaudeixen, bocabadats, aquest comte, ignoren Llull.

Llull, primer que ningú, va exposar un Pla universal i una Art conciliatòria per la qual tot: races, religions i pobles, tornava a la Unitat. «Una sola Fe, una sola Ciència, una sola Humanitat enfront de la Dispersió, de la Discontinuïtat i de l’Anarquia».

No em cansaré de repetir que Llull va fixar amb estil propi allò que podria ésser la nostra originalitat. Si les seves doctrines són les més vivents, avui el català que va escriure és el més pur i el més actual.



[La Publicitat, 18-XII-1934]





BIBLIOGRAFIA LUL·LIANA



En diversos actes públics hem tingut ocasió d’exposar, amb exemples, la potencialitat poètica de Ramon Llull. Quan hem fet referència —ha estat ben sovint— al Llibre d’Amic e Amat no solament hem pretès recollir sufragis favorables al nostre punt de vista, ans ordenant els bells petits poemes immortals que conté, segons unes normes preceptives que ens ha semblat descobrir-hi, hem pogut reconciliar els auditors més estranys a la retòrica medieval, amb un estil on juguen tots els ressorts disponibles per a obtenir aquella orquestració «musical» a la qual al·ludeix Guillem Forteza en el seu interessant fascicle La irradiació estètica de l’obra lul·liana (Ciutat de Mallorca: Estampa Soler i Prats, 1934).

Llull, en el Llibre d’Amic e Amat, és un esteta per voluntat o per fervor: l’ordenació dels mots hi és albiradora i en algun dels més bells fragments el vellut de les vocals reflecteix colors d’iris. En altres, el joc hi és perceptiblement infantil i poètic, alternativament: hi ha, permeteu el joc de mots irreverent, com una deliqüescència celeste a establir rimes i ritmes clandestins sota una prosa tibada. D’ací que, per bé que no es refereix precisament al Llibre d’Amic e Amat, Forteza sostingui que la lectura de Llull pot produir i produeix un gaudi estètic; que Llull era un artista delicat; que readaptà, com Dante a Itàlia, el llenguatge popular a la cultura.

Guillem Forteza, tot i creure que no es pot dilucidar l’articulació estètica de Llull en allò que es refereix al seu temps, remarca que «el concepte de Llull, de la bellesa, s’avé perfectament amb la convergència sensorial i psíquica que els esteticistes moderns pressuposen en la creació artística: “beutat”, diu Llull, “és aquella cosa que dóna alegrança veent, oint, imaginant e membrant, entenent e amant”».

Tota l’obra de Llull, en filosofia, en ciència, en literatura —admetem el Llull literat, «intel·lectual», en l’accepció moderna—, tendeix a la unitat, a la recerca, per acció, de la unitat —d’una unitat— i de la síntesi —d’una síntesi. Per això Forteza pot escriure que la qualitat de síntesi en la creació artística (i admetem també l’esforç de creació artística de Llull com a essencial per a considerar la seva obra literària) «ha estat teoritzada pròdigament», diu, «en l’obra retòrica (hi ha algunes definicions que es completen de la retòrica, en Llull) d’alchymia verborum».

És clar, s’ha dit sovint que l’accepció de la bellesa és en Llull espiritual; és de jerarquia espiritual; però no està intrínsecament renyida, segons suposa Forteza, amb la bellesa física. «Recolza el seu ideal estètic, implícit o explícit, damunt la concordança de dues categories».

Creu l’autor mallorquí molt probable que el perdut Llibre de plasent visió, de Llull, era il·lustrat i miniaturitzat per mà del propi Llull i insinua la possibilitat que el seu art hagués estat influït per Cimabue i Giotto. El Llibre de plasent visió, per les referències que utilitza per a les seves deduccions, és «d’una delectança estètica», i així ho confessa el mateix immortal català.



[La Publicitat, 18-V-1935]





UN LLIBRE DE J. SEBASTIÀ PONS SOBRE RAMON LLULL



De mica en mica el nom de Ramon Llull ocupa, entre els catalans, el lloc que li correspon. Ja, com han fet notar d’altres dins La Publicitat mateixa, Llull és invocat com el primer poeta català de tots els temps i és reconegut com el primer escriptor de llengua catalana. Com Dante a Itàlia, i contemporàniament, Llull donà a Catalunya (i entenem per Catalunya no les terres del Principat, que és una concepció provincial i separatista de Catalunya, ans les terres on hom parla català) la primera mostra de llengua literària. No solament això: Llull, que cal considerar al seu temps, això és, al segle XIII, serà discutit per la seva filosofia, i àdhuc, potser, per la seva creença, però restarà encara, imponent, la figura genial del qui féu de la Unitat i de la Universalitat els dos principis motors de la seva activitat apostòlica. Llull resumeix, genialment, el caràcter català.

És molt falaguer per als catalans veure que un diari del Rosselló s’ocupa de Llull —i en parla amb coneixença— i que un gran poeta català, Josep Sebastià Pons, li dedica, en francès, un bell llibre. L’Independent, de Perpinyà, diu en referir-s’hi: «El geni místic de Ramon Llull (remarquem que Llull hi és escrit a la catalana i no Llulle, a la francesa, tot i que el text és francès) és tan vast i tan divers que cadascun dels seus llibres escrits ofereix cent temes d’estudi. Permet interessants descobertes, entre altres l’aparició de corrents religiosos a l’època en què vivia el teòleg català. El nostre eminent compatriota J. S. Pons, del qual hem assenyalat al seu temps els estudis lul·lians, continua els seus comentaris».

Efectivament, J. S. Pons acaba de publicar a les Presses Françaises (31, rue Deparcieux, a París [14ème]), dins els quaderns «Mélanges de Philosophie, d’Histoire et de Littérature», els Apòlegs del llibre d’Ave Maria, de Ramon Llull. I hi diu J. S. Pons: «Aquesta és la sensibilitat de Ramon Llull, que s’acosta a totes les formes d’art del seu temps. Els lais del Plant de Nostra Dona Santa Maria contenen tot el patètic de la Passió. Cal veure-hi la deu del drama religiós. El Llibre d’Ave Maria es desenrotlla en una claror més de món. Millor que els Fioretti, les pàgines de Llull evoquen el convent de San Marco, el pou, els corredors, les cel·les que guarden el rectangle rosa i glauc dels frescos. La composició és la mateixa. Ramon Llull anuncia la netedat de Fra Angèlic. Anuncia el pintor de la Vida de Sant Domènec, de l’Ascensió, on els apòstols trenen una corona sobre la testa nua. Més exactament encara, aquest tractat recull l’esperit del segle tretzè. El culte de la Verge comença aleshores a estendre’s. La seva història és esculpida al llindar de les catedrals. Les campanes aprenen a cantar l’àngelus al matí. L’autor del Speculum Beatae Mariae comenta l’Ave Maria. I, a la primavera de l’any 1283, a Montpeller, Ramon Llull exalta la situació angèlica. La situa a un monestir ideal, però semblant al que fundà a Miramar».

J. S. Pons cita alguns apòlegs lul·lians. Creu que el llibre de devoció pastoral Història de la Mare de Déu de Núria, escrit en 1666 per Francesc Marès, conté l’essència de l’apòleg lul·lià.



[La Publicitat, 18-VI-1935]





D’ALGUNS EXCESSOS I, DESPRÉS, DE LLULL



No tinc pas la convicció que una cultura s’aguanta per l’esforç de molt pocs. No vull dir, és clar, que s’hagi de mantenir amb la cooperació de molts, ans solament que han d’ésser alguns i no uns. Quan, ara fa dos anys, escriptors catalans il·lustres cregueren oportú d’escriure en castellà en diaris de Catalunya destinats a lectors catalans, entre moltes altres coses importants, s’oblidaren, per ventura, d’aquesta: que si els altres escriptors catalans, il·lustres o mediocres, que continuaven escrivint en la llengua del país en adreçar-se a llurs compatriotes, haguessin seguit llur exemple, la propaganda popular a favor de l’ús integral de la llengua hauria esdevingut inútil, perquè els qui fins aleshores donaven llum, donaven només fum i, càstig a la deserció, alguns d’ells, sutge.

Ésser alguns no és ésser uns; si durant trenta anys i en tots els tons s’ha dit que l’abandó del català per part dels escriptors era una deserció, ¿per què havia d’ésser un mèrit precisament quan Catalunya començava el seu recobrament efectiu? No és pas que jo dubti del dret d’un escriptor a escriure en la llengua que més li plagui o que, econòmicament, més li rendeixi. El que jo em pregunto fa dos anys és si els que continuem escrivint en català en adreçar-nos als lectors catalans som uns infeliços. Els que cregueren oportú d’adreçar-se en castellà a llurs compatriotes plantejaren, nua i crua, una realitat moral: ells són els vius, els altres els benaurats. Però des del punt de vista de la causa de la nostra llibertat col·lectiva i de la nostra realització cultural han estat còmplices, en l’ordre periodístic, d’aquest fet: que d’ésser «alguns» hem passat a ésser «uns». I, en llenguatge popular, l’ésser «alguns» o ésser «uns» és finament matisat.

En rebre els dos llibres que tan gentilment m’acaba de trametre mossèn Salvador Galmés: el volum divuitè de les Obres de Ramon Llull i el bell fascicle Dinamisme de Ramon Llull, he vist més clara encara la diferència d’ésser «alguns» a ésser «uns». M’he adonat una altra vegada del perill permanent que sotja la nostra cultura, tan dèbil ja de natural, per mor de la soledat en què es debaten aquells individus, honorablement singulars, que, tots sols, edifiquen per a tots. És freqüent a Catalunya el fenomen del solitari abandonat al seu esguard generós sense que ningú no tingui compte ni de cooperar a aquest esforç ni de col·laborar a la seva tasca, ni, almenys, de prevenir la successió. A Catalunya, la mort d’un d’aquests solitaris forçats representa, per sempre, una mitja construcció a la vista de múltiples generacions. Una revista mor amb la joventut del seu fundador; un diari s’aguanta amb el buf d’un o uns solitaris anònims. Res no té la solidesa obtinguda per l’esforç col·lectiu. L’entesa moral entre molts, que és el senyal de la més alta civilitat i de la democràcia més perfecta, no és, ara per ara, fàcil. Per no ésser possible, Alemanya i Itàlia tenen llur feixisme: és l’entesa física que substitueix, per fretures de l’ordre, la noble comunió que només saben establir els esperits lliures i els països integrats per homes lliures.

Galmés, ara per ara, ens afavoreix a tots amb la publicació metòdica de les obres de Ramon Llull. Jo, que no sóc lul·lista, ans un de tants en l’obra de la realització cultural de Catalunya, tinc una profunda afecció per aquest home la tasca del qual, silenciosa, m’ha afavorit a mi i a tants d’altres amb la coneixença més precisa de la personalitat literària més important de la Catalunya total. He dit literària per tal com em refereixo a la seva obra escrita. El meu pensament sobre Llull, home d’acció i poeta, l’he expressat ben sovint d’aquesta secció estant. Els que tindran la sort d’adquirir aquest darrer volum (Llibre d’intenció. Arbre de filosofia d’amor. Oracions i contemplacions. Flors. Oracions de Ramon. Contemplatio Raymundi. Compendiosa contemplatio), la lectura del capítol sisè al setè de les Oracions de Ramon dedicades a «De Nostra Dona Sancta Maria» bastarà per a veure confirmada la nostra creença en la personalitat poètica de Llull i en el seu instintiu fervor literari. Hi ha moments, ho vaig dir en una conferència, en els quals Llull, des del punt de vista cristià, peca per complaença verbal, per voluptuositat retòrica, per sensualitat rítmica. Jo li estimo aquests pecats.

L’encert de la traducció directa afavoreix el lector amb la coneixença del català menys arcaic. Tant, que jo, i això no afecta la tasca meritíssima de la Col·lecció Popular Barcino, tinc els meus dubtes sobre la necessitat —no dic la indigència— d’adaptar Llull al català actual. Qui estimi Llull preferirà sempre llegir-lo en textos de transcripció directa. No calen pas gaires coneixences i, llegit en veu alta, Llull és comprès pel públic mitjà que al nostre país sol concórrer a una lectura. He llegit, en un poble de muntanya, llargs fragments del Llibre d’Amic e Amat, a tota veu, davant d’un públic modest, i no solament l’ha entès, ans ha fet ampliar la lectura. Sense modificar ni els verbs ni els possessius. És possible, no en dubto, que la fonètica actual afavoreixi aquesta ràpida intel·lecció.

En el fascicle Dinamisme de Ramon Llull, Galmés s’ha proposat, i se n’ha sortit, contar en poques pàgines la vida de Llull amb tota la seva efervescència. Per als que coneixen, per la lectura, Llull, aquest fascicle és un excel·lent recordatori de les impressions rebudes. Per als poetes, per als catalans —i són a milers— que ignoren que Catalunya té un home que, durant segles i segles, pels seus ocis i per les seves virtuts, pel seu lirisme i per la seva ponderació, pel seu arrauxament i per la seva intel·ligència, per la seva ambició i pel seu seny, ens representa, davant el món, tots, el fascicle de Salvador Galmés és indispensable.

No dubto que si Catalunya tingués un òrgan governamental amb tots els mitjans que li són deguts no passaríem aquest any, darrer de la commemoració lul·liana, sense veure llançat el fascicle Dinamisme de Ramon Llull en edició popular —vull dir en milers i milers d’exemplars— perquè arribés a les mans de tots.

Em semblaria a més evident que, per a glorificar-lo o per a blasmar-lo, el nom de Llull ens hauria d omplir la boca a tots. El lul·lisme, tal com jo l’entenc, no és una doctrina, ans una posició. El millor lul·lista pot ésser, doncs, un anti-Llull. Genial, és clar, o no comptaria.

L’aversió que alguns diaris catalans senten per contribuir a fer actual, al setè centenari de la seva naixença, la figura de Llull, no té més justificació que la ignorància o la misèria espiritual. Tanta de misèria voluntària és, també, un excés. I dels excessos morim tots.



[La Publicitat, 28-VI-1935]





LES VOSTRES MANS, RAMON…



Tanta de llum encega el meu esguard; perdo la veu en la forest dels vostres càntics i, inútilment, els meus genolls doblego a la riba sense fi de l’oceà del vostre amor.

Les vostres mans, Ramon, ardents i salabroses!



[Quaderns de Poesia, núm. 4, novembre de 1935]





EL POETA LLULL



UN LLIBRE CADA DIA: Quaderns de Poesia, núm. 4. La poesia de Llull. (Barcelona, novembre de 1935)



El centenari —el setè centenari de la seva naixença— de Llull, degut a la indecisió de la data —1233-1235—, s’ha allargassat. En benefici dels qui, «quasi» sorpresos per la indiferència del major nombre, i perquè tenen una idea ben exacta del que Llull representa dins la nostra historia literària, s’han esforçat a suplir per llur compte propi les deficiències oficials i populars. Exactament: les oficials i les populars. Poques vegades han estat tan d’acord en l’oblit. Particularment, són alguns els qui han fet, cadascú segons el seu tarannà, el que a cadascú calia. Tants d’articles com hem pogut encabir fins a fer la tonada monòtona. Tantes de conferències com ens han estat sol·licitades —i són algunes. Però, ¿inútilment? En dubtem. (L’experiència ens ha mostrat sovint que els qui escrivim som més atesos del que als primers moments acostumem a suposar. Ja no és tan segur si els qui accepten les vostres proposicions arribaran ni a anomenar-vos. Però això és de tots els temps i a tots els països.)

Els Quaderns de Poesia han estat a temps —som a les acaballes de 1935— a homenatjar dins l’espai restringidíssim de 32 pàgines Ramon Llull, poeta. Això ens ha enriquit a tots amb punts de vista prou originals perquè els qui s’interessen pel primer dels nostres poetes en puguin millorar la coneixença.

Una tonada meva, preferida, ha estat durant dos anys aquesta: Llull no solament és el nostre primer poeta en data, ans el nostre primer poeta en jerarquia. Sovint amb textos he il·lustrat a públics auditors diversos i heterogenis la qualitat —perdoneu una mena d’exactitud del qualificatiu— poètica del personatge. He volgut dir que Llull no solament era poeta per la seva prosa —opinió quasi unànime i confirmada brillantment en aquest número dels Quaderns de Poesia per Josep Maria Capdevila i Manuel de Montoliu—, sinó en la seva projecció humana i en la seva realització personal durant els vuitanta anys de la seva vida.

La seva ambició d’unitat és de poeta: recordeu el seu contemporani Dant. (També Montoliu percep amb claredat aquesta semblança.) El seu inexhaurit «donar-se»: fons comú dels més grans poetes. La seva passió d’universalitat: i —llegiu en aquests Quaderns la interessant aportació del doctor Font i Puig— el seu sentiment integral de la Bellesa.

Escric aquesta nota breu i immediata no solament pel goig que he tingut de veure ratificats per crítics eminents alguns dels meus punts de vista sobre Llull, ans també per a estimular els nostres lectors a aconsellar-se amb els col·laboradors del número 4 dels Quaderns de Poesia per entrar en coneixença amb el qui fins a la data d’avui és la figura catalana més gegantina.



[La Publicitat, 5-XII-1935]





NO OBLIDEU LLULL

EN LES VOSTRES LECTURES



No havent pogut ésser fixada exactament pels lul·listes la data de la naixença de Ramon Llull, la celebració del setè centenari d’aquesta ha pogut durar dos anys: 1933-1935. A causa, és clar, que aquella oscil·la entre 1233-1235.

¿Ha pogut durar dos anys? Potser seríem més precisos si diguéssim «hauria hagut de durar dos anys». Això és: s’hauria hagut d’aprofitar aquests dos anys per a fer actual entre els catalans d’avui l’alta figura de Llull.

No ha estat així. Llevat l’esforç, meritíssim, d’alguns lul·listes, la tasca d’algunes empreses editorials: obres completes de Ramon Llull i llibres d’exegesi lul·liana editats a Mallorca i a Barcelona, les edicions lul·lianes de l’Editorial Barcino (a la qual devem una edició popular del Llibre d’Amic e Amat que no hauria de mancar a cap biblioteca particular per modesta que fos), el setè centenari del més gran dels catalans en l’ordre de la Intel·ligència, de la Poesia i de la Voluntat no ha estat commemorat pels catalans.

Diríem que els catalans d’avui «no estimen Llull» si no fos que sabem per endavant que «no el coneixen».

I és tanmateix veritat que Llull és el primer dels nostres poetes, el primer d’alliberar, en poesia, el català de la llengua trobadoresca, el primer a tot Europa a escriure de filosofia en llengua popular, un dels primers pedagogs del segle tretzè, un dels més decidits a reclamar l’ensenyament de la llengua vulgar als infants… Això sempre des d’un punt de vista nacional, sempre exclusivista.

Si considerem Llull filòsof i místic, la seva grandesa no ha minvat als ulls dels pensadors d’avui; si considerem el «Tàctic» en la política apostolical trobarem en Llull un dels primers defensors de la unitat del món per la fe en Crist; si ens fixem en els viatges, encara avui dia un excursionista —sobretot un adepte del fàcil excursionisme actual— no concep un home prou fort com Llull per a realitzar un quilometratge com el que representa recórrer a peu i en mul les terres que visità el gran polígraf.

No és pas la vostra revista, amics d’Els Blaus, la més indicada per a rebre notes massa extenses sobre Llull. Aprofito només l’espai que tan sol·lícitament m’heu reservat per a recomanar-vos de no oblidar el nostre immortal en les vostres lectures.



[Butlletí del Centre Excursionista Els Blaus,

núm. 40, desembre de 1935]





CLAUSURA DEL CENTENARI LUL·LIÀ



Acabem l’any, i amb ell s’extingeix la data d’una commemoració literària: la del centenari de la naixença de Ramon Llull. Commemoració llarga per la indefinició de la data: 1233-34-35… Això ha afavorit els lul·listes interessats a fer conèixer Llull a tants de catalans d’avui absents de tot allò que ens és propi. També ha afavorit els qui, com nosaltres, hem acceptat el lul·lisme com una posició. En un país on cap figura central no il·lustra el geni autòcton oblidar Llull és desagradablement simptomàtic. Per tal com Llull no solament pot esdevenir una figura central sinó que, al meu entendre, l’és.

Ho he repetit amb freqüència: les grans qualitats i els grans defectes de Llull són, encara avui, les nostres grans qualitats i els nostres grans defectes. Cada català vivent, progressista o reaccionari —artista, sacerdot o soldat— té guardades les proporcions en l’ordre al geni immortal, aquelles mateixes qualitats i aquells mateixos defectes. Amb tanta de reducció d’escala com calgui per a amidar-los. Però és difícil d’imaginar-vos Llull a través de la lectura de les seves obres, de fer-vos-el personalment vivent, sense que topem amb un català gegantí, que eleva totes les nostres realitats espirituals i casuals a alçades pirinenques o a projeccions alpines. Seny i Follia, Raó i Lirisme —establiu els paral·lels que cregueu més pertinents— dominen alternativament la figura i l’obra —la Intenció Immortal— de Llull i, a l’ombra de tanta de grandesa, cadascun de nosaltres.

La seva passió d’unitat i de síntesi —que és la nostra—, els seus escorcolls verbals, la seva fúria de coneixença, la seva dolcesa lírica, les seves cobejances i els seus desencisos són manifestacions d’un estat d’esperit autòcton, permanent a través dels segles. Són el drama representat per tots i cadascun dels qui hem estat o som.

Llull no ha tingut la sort, però, que els qui han pres la «posició» lul·liana —que no significa pas l’acceptació d’una doctrina lul·liana— fossin prou en nombre per tal que els estudis lul·lians conquistessin joves voluntats i contribuents generosos. Esparsos, els lul·listes contemporanis realitzen, amb esforços dolorosos, llur tasca lenta i dura. La commemoració del setè centenari no ha pas contribuït, com havíem arribat a creure, a establir una Fundació Lul·liana sòlida. Havent restat la Catalunya oficial absent de Llull, el poble n’ha romàs més absent encara. Un monument que els qui estimen Llull creien veure edificat al cor del carrer del Bisbe torna a ésser destinat, ens diuen, a fer marmori un acord de la dictadura!

És agre de consentir-hi, però és així. A Llull, se li nega el monument a l’indret més escaient de la ciutat entre el Palau de la Generalitat i la Catedral, perquè sota l’autonomia no és la voluntat de Catalunya la que guia els propis destins.

De la commemoració d’aquest centenari, n’haurem obtingut, editorialment, beneficis cars. Amb l’aparició de Blanquerna i amb la del Llibre d’Amic e Amat en edició popular, els lul·listes han edificat llur petit monument que jo crec indestructible.

En aquest any de clausura advoquem perquè el nom de Llull i el que representa brilli davant les noves generacions amb perdurable claror. El monument de pedra, menys urgent, assenyalarà un dia el pas de Catalunya de «Província» a «Poble».



[La Publicitat, 1-I-1936]





L’HOME TOTAL EN LLULLa



Amb aquest títol, la revista Eulàlia (març, 1936) publica una nota de J. V. Foix en la qual assenyala l’error dels qui abstreuen Llull del sentit unitari de les seves obres i de la seva acció apostolical. Segons J. V. Foix: «Abstreure de la lectura de les obres de Ramon Llull tantes de qualitats que li són pròpies ha facilitat, per ventura, l’adopció d’un Llull per a poetes, per a lingüistes, per a creients, per a pedagogs, etc. Però pot haver fet oblidar a alguns desprevinguts que tan múltiples activitats són inseparables de cadascuna d’aquelles qualitats que nosaltres reconeixem com una sola qualitat, amb la seva ombra propícia, als crítics. — Vull dir que hi ha una sola realitat Llull, i que no és gaire fàcil separar en ell el poeta de l’apòstol. Tot, en Llull, respon a una sola vocació: amor de la humanitat per amor de Crist, amor de la unitat per amor de la unitat en Crist. Tota la poesia de Llull és un acte de donació de cor idèntic a la donació, si és que es pot dir així, de la seva voluntat ordenada a un sol fi: unir tots els pobles sota el símbol dels cristians. Quan algú diu de Llull “només m’interessa el pedagog, o el poeta, o el viatger, o l’home en la seva realització terrena”, isola Llull de Llull. La representació que en tenim aleshores és similar a la que, en el seu aspecte físic, ens hauria donat un retratista que hagués dibuixat la mà de Llull, esculpit la seva barba o pintat l’ull esquerre. Llull no és el polígraf que parla de tot per amor de la saviesa, sinó que ho aprèn tot per amor de la coneixença i a causa de l’amor de Déu. En mots moderns, diríem que Llull és total. És ben cert que es podrà debatre si era el poeta Llull que es realitzava totalment en Crist o el cristià Llull que es realitzava poèticament en Crist. Més clar: si fou el poeta Llull qui anà devers Crist. Però en la seva biografia versificada és el nostre immortal que narra com fou Crist qui s’acosta al poeta. Llull, a partir d’aleshores, aprèn idiomes per amor de l’amor de Déu, i s’esforça per posar la filosofia, la teologia, la política, la ciència del seu temps al servei de la causa de l’Amat. — Llull no és temperamentalment un clàssic en tant que admetem en el clàssic una actitud dual. — En aquest temps que som, l’hauríem blasmat per idealista o l’hauríem acusat de romàntic. Amb inexactitud, puix que en ell no hi havia aspiració sinó possessió. El Llibre d’Amic e Amat, un dels millors llibres en llengua catalana, és el breviari del qui ja s’ha lliurat; en l’idealista i en el romàntic la insatisfacció és permanent. Aquell i aquest diríeu que s’allunyen per fer l’objecte més cobejable. Combreguen més amb la imatge que amb la realitat. — D’ací que l’ombra de Llull tingui tots els encisos de l’ombra física d’una catedral gòtica. Tots els elements hi han estat emprats per a un mateix fi: exalçar plàsticament el Creador. Llull l’exalçà meravellosament (en un català dolcíssim), pel verb, i, en una segona joventut, que durà quaranta anys, per l’acció».

Per a J. V. Foix, amb independència del criteri que mereixi l’adhesió de Llull a una filosofia o a un sistema molt del seu segle, cal partir del lliurament total de Llull, pel pensament i per l’acció, a unes soles directives.



[La Publicitat, 1-V-1936]





QUATRE NOMS



Hi ha quatre noms dins la història de la nostra llengua que assenyalen fites cabdals en el camí del seu esplendor. Quatre noms que han d’ésser coneguts de tots els catalans que creuen, amb nosaltres, que només l’amor a la Pàtria i a la llengua que parlem, ens redimeix a tots dels pecats del segle; quatre noms que han d’ésser recordats puix que representen el triomf literari de la llengua catalana i la immortalitat de la nostra cultura: Llull, Verdaguer, Fabra i Carner.

Llull —Ramon Llull— va ésser, al segle dotze, el primer català que, en poesia i en prosa, en la lírica i en la filosofia, en l’apostolat social i en l’exaltació de la fe cristiana va emprar la llengua catalana i la va elevar a la categoria de llengua culta i universal. Llull, l’autor immortal del Llibre d’Amic e Amat i del Blanquerna, el polígraf que va escriure, en català, centenars de volums que resumien i augmentaven el saber d’ara fa set segles, és, encara avui, el primer poeta, el primer prosista i el primer filòsof de llengua catalana.

Verdaguer —mossèn Jacint Verdaguer— va ésser, en el segle passat, el primer català que després de dos segles de decadència resumeix la tasca dels renaixentistes representats per Aribau i per Milà i Fontanals i en poesia i en prosa, en l’apostolat patriòtic i en l’exaltació de la fe, empra de nou la nostra llengua, pura ja, i li dóna vitalitat literària.

Fabra —Pompeu Fabra— ha estat el primer català que, damunt bases científiques, ha establert la gramàtica de la nostra llengua i ha ofert als catalans, sota el patronatge de l’immortal patriota autor de La nacionalitat catalana Enric Prat de la Riba, un instrument de treball, gràcies al qual tots podem escriure en català amb puresa. En realitzar la unitat ortogràfica, Pompeu Fabra ha obtingut la unitat lingüística de totes les terres de llengua catalana. Tots, en la Diada d’avui, saludem en Pompeu Fabra un dels catalans vivents amb més mèrits aconseguits.

Carner —Josep Carner— ha estat el primer escriptor català modern que, després de Verdaguer, ha enriquit, fins a convertir-la en una llengua apta per a les més arriscades provatures líriques, la llengua catalana. Respectat pels poetes de les diverses tendències i escoles, Josep Carner significa el català civil i la normalitat literària.



[Dins l’opuscle Sarrià commemora la Diada

de la Llengua Catalana. 10-V-1936]





RAMON LLULL EN EDICIONS DE BARCELONA



El «Missatge als mallorquins» que ha publicat aquests dies la premsa catalana, i La Publicitat en lloc preferent, ha cridat molt escaientment l’atenció del nostre públic vers la idea de comunitat, que hauria d’ésser sempre el llevat del nostre pensament i el ressort dels nostres actes en l’esfera política. Mallorca ha estat sempre, espiritualment, tan ben compenetrada amb Catalunya que la cultura nacional reviu naturalment sota el senyal d’un mallorquí immortal, Ramon Llull, que tindrà ben aviat —ho esperem— a la capital de Catalunya l’estàtua que simbolitzi la seva glòria als catalans del continent.

Mentrestant la glòria no es queda sense els seus monuments. Arreu del món hi ha lul·listes, i doctes professors estudien i editen les seves obres. A Mallorca, Salvador Galmés té cura d’una gran edició de les obres catalanes de Ramon Llull. A Barcelona, són editats els textos lul·lians dins la biblioteca Els Nostres Clàssics, col·lecció d’obres completes d’escriptors catalans medievals. Val la pena d’enumerar les obres lul·lianes d’Els Nostres Clàssics aparegudes fins avui. Són: un volum de Poesia; el Llibre de Meravelles o Fèlix, en quatre volums; el Llibre d’Amic e Amat, amb el Llibre d’Ave Maria, en un volum; i el Llibre d’Evast e Blanquerna, generalment conegut per Blanquerna, del qual ha aparegut el primer volum. Les poesies lul·lianes, una gran varietat de metre i una gran monotonia de ritme, ens diuen els esforços de l’home de profunda fe que malda per comunicar el seu convenciment al poble amb fórmules de fàcil memorització.

Al Llibre d’Amic e Amat trobem la vera poesia lul·liana. És obra d’un esclat de fervor passional. L’autor, després de molt pensar «en la qual manera faria lo llibre ni de qual matèria…, en voluntat li venc que es donàs fortment a adorar e a contemplar Déu per tal que en l’oració Déus li demostràs la manera e la matèria de què ell feés lo llibre». Es tracta, doncs, d’un llibre fet segons la millor manera de preparació poètica; l’ànima lliurada a la contemplació i després sotmesa, abandonada, a la inspiració quan resulta. No és estrany que el Llibre d’Amic e Amat marqui el punt àlgid del lirisme lul·lià.

En el Llibre de Meravelles, Llull mostra les seves condicions de narrador. «En tristícia e en languiment estava un home en terra estranya». Aquest home envià un fill seu, Fèlix, a córrer món i conèixer-lo. Fèlix pregunta a cada pas, seguint el gran pla didàctic del llibre, i rep respostes en forma de raonament, d’exposició o d’apòleg, cadascuna de les quals és un petit joiell literari.

Quelcom de semblant passa en el formidable Llibre d’Evast e Blanquerna, però en aquesta obra l’argument més determinat dóna un caràcter més cenyit a la doctrina.

Tots aquests volums, editats a cura d’especialistes eminents, van enriquits amb notes i glossaris que en faciliten la comprensió i la lectura.

Més manejables encara són dos volums lul·lians que l’Editorial Barcino ha publicat dins la seva Col·lecció Popular: un que conté una versió en català modern del Llibre d’Amic e Amat, i un altre que està constituït per una tria de l’obra lul·liana sota el títol de Pàgines escollides de Ramon Llull, copiosament anotada per Ramon d’Alós i Monné.

Els lectors de La Publicitat veuen, doncs, com és de variada l’obra de Llull que està immediatament a llur abast, sense grans esforços ni grans despeses. Cal conèixer l’obra de l’espiritualitat mallorquina antiga i moderna, i sobretot aquella que, com la de Llull, porta amb la seva antigor, en la cultura nacional, una formidable força d’actualitat.

Els actes que com a resultat del «Missatge als mallorquins» prepara la comunitat catalano-balear serviran per a enaltir un altre cop Llull i la seva obra literària.



[La Publicitat, 27-V-1936]





Jacint Verdaguer





VERDAGUER



Fa trenta anys que morí En Verdaguer i vint-i-dos que morí En Maragall. Vuitanta-set anys que nasqué l’autor de Canigó i setanta-un anys que nasqué l’autor del «Cant espiritual». ¿Recorden prou bé les darreres generacions aquests dos noms il·lustres? En el moment que Catalunya, la nostra mare Pàtria, espera, unànime, veure reconeguda la seva personalitat nacional, ¿té prou presents aquests dos noms: Verdaguer, Maragall? Dotzenes de pobles i de viles de Catalunya que han bescanviat els noms més típics de llurs carrers o ravals pels dels darrers provincials exòtics d’anomenada han oblidat un deure elemental: el d’honorar el nom dels catalans veritables, herois de la Renaixença catalana.

Diu Maragall que la glòria de Verdaguer, l’autèntica, consisteix a haver revivat el foc sagrat del verb català en un temps en què «la nostra llengua estava partida en dues: la literària i la dels baixos usos del poble». Fou ell qui, «portant copsada en la seva ànima de poeta tota l’essència del nostre parlar que vivia en la llengua noble i popular ensems, alta i viva, és a dir, verament poètica en boca del poble del camp i de la muntanya», establí una sola llengua. Verdaguer fou l’avantguarda dels unificadors literaris.

Discutirem, com diu també En Maragall, la concepció estètica d’En Verdaguer, analitzarem el sentiment de vida que contenen les seves obres, ponderarem la seva eficàcia. Però en ell honorarem el primer Poeta de la nova Catalunya, el primer Restaurador de la llengua literària, un dels primers exaltadors de la Catalunya gran. Al costat el seu tèrbol iberisme, el seu franc catalanisme integral. (¿Recordeu els seus versos «Davant un mapa», que dedicà a Marià Aguiló? «Mireu-la bé, mireu-la bé la Reina / Del nostre cor, l’aimada Catalunya: / D’una àliga que arrenca la volada / Sembla tenir l’altívola figura». ¿Qui pot ajudar, encara avui!, millor que els versos d’En Verdaguer, els versos patriòtics d’En Verdaguer, a recobrar aquests milers de catalans d’avui, perduts no sabem on?

Nosaltres, que, particularment, estimem l’obra d’En Verdaguer en la proporció i en la mesura que exigeix l’honestedat crítica, que no recomanaríem pas el seu mestratge literari sense reserves, exaltem en ell un dels primers restauradors de l’idioma, un dels primers prosistes de la nostra llengua —d’ara i adés— i el nom d’un precursor de l’ideal dels catalans.



[La Publicitat, 6-III-1932]





LA PROSA DE VERDAGUER



Hi hagué una època per a la prosa catalana en la qual diríeu que, extenuada no pas per esforços destinats a adaptar-la a un ordre intel·lectual ans per pròpia feblesa de constitució —o per defecte de nodriments!—, cedí als encisos de la retòrica dels jerarques nous i n’acceptà els artificis més incòmodes. Fins a la pura substitució del vocabulari autòcton amb característics desordres sintàctics.

Seduïts per la novetat oratòria dels ordenadors polítics, els nostres prosistes dels segles XVI i XVII es complaïen a assajar-ne les possibilitats d’adaptació al propi llenguatge, amb efectes exclusivament sonors, equivocadament independents i voluntàriament retòrics. N’hi ha prou de comparar-ne els resultats amb la prosa italiana, deduïda, en les seves múltiples aplicacions, d’ella mateixa, i a cada instant: nodrida d’essències pròpies, immediata, molla de rous primicers, generosament espontània.

Si defallia, doncs, quan la pràctica n’era encara lliure, ¿què passaria quan l’obscura política en limitava l’ús, i tot un territori espiritual se submergia a l’abís d’uns fets històricament tenebrosos? Totes les reflexions que el lector assagi de fer-se, benèvoles sovint i melancòlicament generoses, no poden alterar la realitat d’uns documents literaris que cap antologia no considera preferents. S’escriví en un idioma vagament dialectal, incompatible amb el prestigi d’una llengua real i reial com la nostra, per a exiliar-se als darrers temps i sense sorpresa, formalment, com a servidors d’altri.

¿Qui no ho ha fet valer? Tantost els escriptors s’arriscaren a fingir l’inimitable, es traïren; foscs i desordenats per als propis, aparegueren estranys i arbitraris als nobles i legítims usuaris del castellà. No és pas que els jutges hagin estat severs; però l’espantall del plagi redueix els més partidistes. Puix que tot assaig d’incorporar-se en idioma o en esperit, i totes dues provatures han estat fetes amb franquesa i lleialtat, dóna als textos un aire de còpia, de pastitx i, per als malintencionats, de frau.

En considerar les múltiples i coratjoses temptatives d’alguns escriptors renaixentistes, escèptics o esperançats, per a expressar-se de nou en llengua pròpia, si interpretem llurs assaigs en prosa o en vers, el nostre gust actual, tan ple d’exigències, en refusa el mestratge i els abandona, pàl·lids, a l’oblit. No sense melangia: a ells devem, malgrat les incompatibilitats presents, els elements primitius d’una pre-Renaixença; ells establiren amb llurs recerques inicials els rústecs erols on quasi contemporàniament i carregat ja de palmes, Jacint Verdaguer parava els airejats tendals amb ombres i frescors delicioses, a l’aixopluc dels quals una generació de mestres prosistes reeixí, en multiformes esforços, a aplegar materials vàlids. Amb tècniques diverses se n’han valgut els —alguns— prosistes moderns, novel·listes, contistes, assagistes i periodistes, per a llurs treballs diferenciats, honor de la literatura catalana d’avui.

Més: si la prosa d’En Verdaguer, per la seva substància, la seva robustesa i el seu ritme, podia fer pressentir, d’En Ruyra a En Riba, el grup de narradors que han interessat més el lector atent, per llur art i llur capacitat, no anunciava, però, ni la inelegància sentimental dels qui s’han excedit, grosserament confiats, i han afavorit, adés i ara, un retrocés cap a formes incultes, ni menys no interrogava els impertinents que amb dilatada petulància oblidaven que els manlleus es fan de generació a generació i que el català, que és vivent i apte, ha de nodrir-se dels seus propis estats materials. És a dir: que els bescanvis amb altres literatures s’assagen amb profit quan l’idioma propi es mou àgil dins les estructures que li són naturals. Els coneixedors de la nostra literatura hauran observat el divorci establert, durant el primer quart de segle, entre els seguidors renaixentistes i els culturalistes extrems. De lluny, gosaríem donar la raó als primers; els decadents i preciosistes, daten. No per llur amor del risc, que compartim, sinó per les falles de l’estil; llur prosa no era encara apta per a expressar ni l’arbitrari ni el complex. Era difícil combinar les emocions que provocava la lectura exòtica amb la rusticitat del verb pairal. Han calgut anyades de pràctiques, la intervenció de talents generosos que en establir textos clàssics, en nostrar els grecs i els llatins, en expressar-se amb extrema rigor en llurs comentaris i en llurs assaigs, han reconstituït l’idioma i, tot respectant la tradició, l’han fet apte per a les múltiples exigències del pensament i de la lírica contemporanis.

La prosa d’En Verdaguer —els recursos que oferí a l’escriptor novell (¿i qui no ho és ací, entre nosaltres, que hem d’aprendre i de desaprendre amb els canvis de lluna?)—, la ingènua disposició de les matèries, el contrast dels temes, la novetat malgrat tot de certs vocables tan vells i encara guspirejants, han estat ratificats. Molts de textos posteriors són, actualment, arcaics; d’altres, laboriosament modificats, pretensiosos per l’esforç de llurs autors, aparenten traduccions. L’instint de la forma era, en Jacint Verdaguer, segur; la cadència, fàcil. Hi ha moments que diríeu que, poèticament, es movia tant o millor en prosa que en vers. No gosaria afirmar-ho com En Joaquim Folguera, però en recullo el parer. Àdhuc la negligència que en la majoria d’autors en perjudiquen el conjunt, en En Verdaguer eren gracioses llicències. O gaies espontaneïtats acceptades amb jovenívola indulgència.

Cap senyal d’haver, directament, imitat, malgrat tot d’influències. No declama: s’interessa —paisatge, creences, llegendes, llenguatge—, i, amb art subtil, narra ordenadament, i captiva. Lliure i natural, però gens primitiu ni càndid. En tots els seus escrits en prosa, les oracions s’ordenen o es subordinen amb habilitat i estudi. Les metàfores lliguen amb les comparacions més immediates i alternen amb dades concretes com si fes pràctiques de periodisme. Observa just. Es complau no solament a descriure amb poètica delectança una posta de sol, a establir panorames vastíssims on assaja, i reïx, d’encabir, de mar a muntanya, la Pàtria, a evocar melangiosament els costums que defalleixen, o moren, ans a precisar la color, el nom i l’esclat de les flors, el curs dels rius i els refilets dels ocells cantaires, el tarannà de les gents dels països que amb tanta de fruïció visita. Amb escrúpols estadístics fixa, manyós, dates, altituds i distàncies com si somrigués, per a no aparentar docte.

Escriu amb mots vius i populars: en estil sovint concís però gens castigat, i harmoniós, amb joiosa profusió de cadències. Quan, amb benèvola intenció poètica, alterna el pintoresc amb el familiar, no és mai prosaic ni negligent. No és mai fosc, ni quan en hores fosques els mots s’enferrunyen. Alguns mots que avui ens semblen impropis, no pas per llur duresa, o algunes frases que un diria prolixes, no pas per llur banalitat, eren una natural concessió al vocabulari del segle i a la casolana inclinació dels qui li foren contemporanis.

La prosa d’En Verdaguer, i ens hi referim sempre en els límits de la prosa literària al seu temps i al nostre país, és encara vàlida avui. Més desagençats són altres prosistes posteriors, ensonyats i desidiosos, i amb menys d’excusa.

Tants de nobles comentaris com ha fet hom entorn del contingut dels escrits en prosa, més aviat escassos, de mossèn Cinto, coincideixen a dir-ho: tot hi és convergent. Una Terra amb la seva fe. Per a elles els mots més alats; o els més xamosos; o terrencs amb les olors i les colors de la terra fèrtil o argilosa, o pedregosa. Toies esbulladisses de mots flairants, per a la Pàtria, poms de floretes de vocabulari, tendres i humils, per a la Verge. Resa els noms de les contrades mairals, de llurs amagatalls amb vilatges secrets i erms llegendaris, de llurs rius frèvols però feinadors, de llurs muntanyes amb ermites florents o migrades sagreres —amb beatíssima fervor, denes en mà. Els mots amb què invoca el Cel diríeu que els acaba de collir en paradisos ignorats, perlejants de rosades mil·lenàries. I els diu enllepolit, com si cap més poble del món no en tingués de tan bells, ni més purs.

Amb els ulls i el cor envigorits per l’enyorament, tot evoca a En Verdaguer, durant els seus viatges per l’Àfrica del nord i per Europa, l’ample país natal, amb les seves illes centellejants, els horts esponerosos de llevant i les augustes comarques que ombreja el Canigó. Hi pensa quan és a Alger, on els albons hi blanquegen com a les garrigues mallorquines i on les pregoneses d’un emboscat el sobten talment com si es trobés a la xamosa València. A Constantina enyora aquells temps en els quals les cigonyes eren tan respectades pel pagès català com ho són avui pels àrabs, i li sembla de veure compatriotes i sentir mots catalans al peu dels puigs on escopetegen les cabiles. Els Alps, camí de Suïssa, se li apareixen com un Montserrat projectat damunt les blavors sobiranes, i un castell que aireja entre rosts fronterers, l’ermita de Sant Jaume. Pensa en el Segre al pas dels rais gegantescs que naveguen pel Rin, i els camps amb milers de flors grogues de l’Alemanya oriental li remembren la càlida ginesta i l’or immortal de les senyeres. Àdhuc a Rússia, «on un es troba», diu En Verdaguer en 1884, «a la porta d’un altre món», els capells dels pagesos li recorden els dels camperols mallorquins, i els seus rius amples i de lenta majestat li fan enyorar el Ter i el Llobregat, raigs de porró comparats amb ells, però que remoregen, salten i treballen. De tornada a París topa amb En Mistral i s’hi commou. En paràgrafs emotius mossèn Cinto s’aventura a exposar parers polítics i literaris, amb càndida eloqüència. Els noms dolcíssims de Provença i de Catalunya hi són evocats amb idèntica fervor fraterna, i un mateix foc il·lumina la faç d’aquests dos homes eminents, amb flames d’imperi.

Quan, glevós, escriu la prosa densa i massissa —ferrenya, m’havia dit, quan jo feia el batxillerat, el professor de literatura— de les lletres en defensa pròpia, l’autoctonisme d’En Verdaguer s’endureix, per dir-ho així, i s’omple de sòlides rancors, específicament pairals. La veu del poeta és aleshores la de l’aspre orriaire desbrossant soledats a la gèlida coma, la del terralló vençut a la dura solana agostenca, o la del pescador forejant entre dos llustres, amb l’arjau a trossos i els rems inútils. L’home sol que suplica amb altivesa; o, en bé o en mal, el català permanent. No es vol deixar emmurar, ni menys engrillonar; no vol, tampoc, enclaustrar-se. Fa seva la llegenda que cadascun de nosaltres, de la mateixa estirp, tenim inscrita, a través dels segles, al propi emblema personal, i la signa: «Val més ésser ocell de bosc que de gàbia».

En ésser traslladat, malalt de mort, el maig de 1902, a Vallvidrera, els nois d’estudi en parlàvem amb emoció i misteri. En sabíem més coses que molts d’altres pel parentiu estret d’alguns dels meus condeixebles amb els propietaris de Vil·la Joana. Tenia de vuit a nou anys. Un dia va córrer la brama que el poeta es moria, que havia estat combregat i tot, i els més emotius dels nois de l’escola —no recordo si entre aquests hi havia N’Obiols, el pintor— ens vam enfilar, d’amagat de casa, drecera amunt. Era una tarda amb tots els encisos esbullats del temps: recordo la impressió que em va fer —a mi que encara no havia sortit mai sense els meus—, en davallar entre els brucs, arboixos i rierols breus, cap a la fondalada pinosa on hi ha la Parròquia, la visió de la silueta blavissa de Montserrat, coronada de rojors espurnejants tal com l’havia vista dibuixada a la capçalera d’alguns periòdics renaixentistes. Mig avergonyit per la meva gosadia i quan un dels nois que era d’un mas d’aquells indrets ens va assenyalar Vil·la Joana —que a mi em va semblar un palau de llegenda— em va venir una estranya tremolor, i me’n vaig entornar espantat. Anys immediats hi anàrem sovint en aplecs flamejants i històriques ballades, i visitàvem, cohibits, la cambra on havia mort el poeta.

El dia de l’enterrament, el 12 de juny, amb l’hereu d’una jardineria dels volts de Pedralbes, engrescats pel que havíem llegit als diaris del vespre, vam decidir de portar-hi un ram de flors del planter de casa seva. Però els meus, severs, em van retenir, i les flors es van mustigar damunt els papers on jo havia copiat —amb ortografia de L’Avenç!—, l’«Oda a Barcelona» que havia de recitar en públic un d’aquells dies.

Com me plauria que aquestes notes tinguessin la frescor de les flors d’aquell pom per a oferir-les a la memòria d’En Verdaguer, ara que farà, el juny vinent, cinquanta anys que morí.

22 de gener de 1952



[Pròleg a Prosa antològica de Jacint Verdaguer. Barcelona: Selecta, 1952]





RECORD A VERDAGUER

EN LES GRANS DIADES D’ABRIL



Enguany s’escau el seixantè aniversari de la mort del gran poeta de la terra, mossèn Jacint Verdaguer. Els seixanta anys del seu traspàs, a la pinosa Vil·la Joana, de Vallvidrera, i els cent disset de la seva gloriosa naixença a la fredosa i vigatana vila de Folgueroles. En Maragall diu que ningú no guanyà En Jacint Verdaguer a seguir amb amor la nostra estimada terra i a escorcollar-li l’ànima per munts, serrats i plans. No són gaires, diu En Maragall, que, com mossèn Cinto, s’hagin encimbellat, solitaris, o que hagin davallat per les valls tot seguint el curs dels rius i tot aturant-se a meditar davant les runes del passat. Ningú no el guanya a haver pregat en més santuaris marians. «Oh Catalunya estimada, com me persegueix ta bella imatge pertot arreu, i com les muntanyes més altes me fan pensar en les teves, i com les primeres belleses de la Creació me fan enyorar i estimar tes inestimables belleses! Oh Montserrat, Montjuïc, Canigó, jo us veig passar l’un darrere l’altre davant mos ulls, que ploren d’enyorament, i vostre dolç record s’uneix a la calitja per a distreure’s de l’enlluernadora vista de la Jungfrau vestida de glaç, del Montblanc coronat de neus eternes!», exclama mossèn Verdaguer en el curs del seu viatge a Europa, durant el qual evoca els Pirineus i llurs pastors, al cor de Rússia, i la Verge de la Mercè, en una esglesiola de Sant Petersburg.

Quan Verdaguer evoca la nostra Pàtria, parla, amb imatge feliç, d’«els cent braços de Montserrat» o de «los pits de Catalunya, Montseny i Montserrat».

L’immortal autor de L’Atlàntida i del Canigó s’adreça a la Mare de Déu, a Montserrat, amb aquests versos:



Lo vostre mantell és gran,

és més gran que l’estrellada;

puix ne sou Reina gentil,

abrigau la nostra Pàtria.



I quan, enyorívol, solca mars antillanes, escriu:



Malalt i trist deixí ma dolça terra

del Montserrat.



El gran Joaquim Ruyra, en l’any jubilar de 1931, escriu des del Monestir, com a tema de la conferència sobre «Montserrat i mossèn Jacint Verdaguer», que Montserrat ha exercit sempre sobre el poble la triple atracció de la bellesa, el perill i el misteri. «A tot arreu de Catalunya —diu En Ruyra—, homes i dones, rics i grans, pagesos i menestrals, potentats i miseriosos, savis i llecs, curials i rústics sospiraven per la Verge montserratina i es proposaren venerar-la i visitar-la. Les més altes figures del nostre Renaixement l’han venerada, i el més egregi dels seus poetes, mossèn Verdaguer, li ha dedicat una bella part dels seus càntics». Segons En Ruyra, el poeta Verdaguer fou un dels més rics canelobres que han cremat al peu de l’altar de la Verge. De les dues obres del nostre poeta dedicades al culte de la Mare de Déu, a Montserrat, el poema «Llegenda de Montserrat» i l’aplec de místiques cançons montserratines són, per a En Ruyra, de vàlua incomparable per llurs qualitats d’estil i de llenguatge. Diu En Ruyra que «hi ha escriptors que, per adquirir popularitat, es llancen a afalagar la fera mundana servint-li obscenitats i grolleries; així triomfen i fan soroll algun temps, però a faisó d’una ventada que passa sense deixar rastre. En canvi, les cançons místiques de mossèn Verdaguer no acusen pas cap aire de moridores. Mossèn Verdaguer formà part de la generació més robusta del nostre renaixement literari i excel·lí bon tros per damunt dels seus membres més alterosos». Tothom l’aplaudí, tothom el considerà, tothom l’estimà.

En Joan Alcover, l’alt poeta català de les Illes, en parlar d’ocells i flors en la poesia verdagueriana, diu que mossèn Verdaguer no era solament un gran poeta, ans també retòric habilíssim, i que, dels seus llibres, la joventut en pot treure bells ensenyaments. Diu que el poeta atresorava notes del món real i que guardava amb avarícia les impressions de geògraf, de jardiner, de litúrgic. Verdaguer es documentava llargament abans d’escriure. «No parlem —diu N’Alcover— del prodigiós botànic del llenguatge; parlem del botànic sense metàfora que en les Cançons de Montserrat, en el text i les notes de Canigó, es manifesta familiaritzat amb la flora catalana». La flora real era flora mariana en els jardins celestes on alejava el poeta. Segons el parer d’un altre poeta, també insular, mossèn Costa i Llobera, expressat a la revista Montserrat (juny-juliol, 1902), mossèn Verdaguer ha d’ésser considerat no solament un gran poeta, ans bé com una figura excepcional entre els més grans poetes del seu temps. Diu: «Quan Catalunya, tot restaurant la seva llengua, ha recobrat el seu esperit, Déu li ha donat, entre un estol de novells poetes, un Verdaguer, capaç per ell sol de compensar amb excés alguns segles buits de poesia». Recordem que N’Eugeni d’Ors, en una glossa del 1906, parla de riquesa oculta en al·ludir a la narració en prosa «Els jardins de Salomó», del Viatge a Terra Santa, d’En Verdaguer. «El seu autor —diu Xènius— és el poeta al qual la glòria anomena senzillament mossèn Cinto. És riquesa. Riquesa oculta, miserablement oculta, aquesta nostra». I que el mateix il·lustre pensador, en una glossa del 1908, reclamava l’adquisició per l’Institut d’Estudis Catalans dels llibres de mossèn Verdaguer i fixava el seu interès en l’exemplar d’un llibre de botànica, Flora, de Cebrià Costa, on la lletra impresa, diu Xènius, desapareix entre l’espessor de notes, glosses i addicions manuscrites del poeta.

En decidir hom d’erigir un monument nacional a En Verdaguer, l’any 1905, En Maragall escriví: «No el fem aquí, el monument; posem-lo a Montserrat, al Montseny, al Pirineu; mai a la Via Diagonal o al Passeig de Gràcia».

Els «cent braços de Montserrat», en la diada de la Verge i en la de sant Jordi, llevats de cara al cel en aquest abril, de records i d’esperances, reten llur homenatge al poeta i als qui, com ell, segueixen lleials a la Comunitat i a la llengua.



[Serra d’Or, abril de 1962]





Joan Maragall





MARAGALL

VIST DES D’UN ALTRE ANGLE POÈTIC



En una tarda allargassada de l’estiu de 1918 —si no m’erro— En Joaquim Folguera i jo contemplàvem, de Vallvidrera estant, la muntanya de Montserrat. Es va girar a mirar-me, ens vam somriure i, amb sorna —la sorna acceptada per convinença entre amics—, tot tocant-me el braç amb la virolla de goma del bastó, va dir-me:

—Veieu? A tots dos ens ha embruixat la bellesa d’aquest crepuscle i hem viscut un moment —el moment poètic— tal com el pensava, el practicava i hi donava forma poemàtica En Maragall. Vós, rieu-vos-en si us plau; però us he vist commòs com jo, i no m’estranyaria que tot d’una eixíssiu de les fosquedats de la vostra espluga tot alliberat de les vostres preocupacions especulatives i us decidíssiu a expressar aquest instant nature —va dir en francès— amb mots clars i directes. Ara mateix tots dos podríem fer la prova; veuríem si certs estats de comunió amb el gran Tot ens revifen.

Li vaig contestar, i era cert, que allò que m’havia evocat aquell crepuscle de vermells cremosos i morats foscs amb teló de fons montserratí, efectivament bell



El cim tot vermell del sol que es pon

una mica a ponent de Montserrat

i la muntanya d’un encès morat



no era pas un sentiment poètic pur sense evasió de la realitat, ans la tendència de les revistes i periòdics renaixentistes a il·lustrar llur capçalera amb motivacions sentimentals com és ara el serrat montserratí amb un sol sovint barrat i una llegenda amb lemes floralescs.

En Folguera, en anant-me’n, va dir que un dia o altre parlaríem d’En Maragall, «tan lluny de nosaltres», va afegir; però no es referia pas ben bé a ell i a mi, sinó a tots els qui després d’En Carner i d’En López-Picó o suggestionats per En Xènius, provaven d’expressar el sentiment poètic, o de manipular efectes poètics partint d’una concepció del poema diferent de la que hom endevinava en els Elogis d’En Maragall. Cap dels dos, ni En Folguera ni jo, enderiats a donar a La Revista d’En López-Picó un to europeu i universalista, i feinaters a la recerca de valors noves entre els moviments d’avançada de l’exterior, no dubtàvem gens no ja de l’afecció d’En Maragall per la poesia, ans tampoc de la seva extrema fidelitat fins al punt de sentir-se’n gelós. Cap dels dos, doncs, no era antimaragallià i l’un i l’altre havíem estat afectats, d’adolescents, per la seva integritat. Jo recordava l’emoció amb què vaig anar al seu enterrament, l’estranyesa que em va fer de no veure-hi tot Barcelona i la sorpresa de sentir com unes dones que guaitaven, admirades —jo anava gairebé a la cua del seguici—, i que deien entre elles: —Tots són còmics.

Si amb tota la suggestió o la persuasió del poeta, de la seva obra o de les seves proclames, d’acord, doncs, amb la lleial representació pura i senzilla que de l’objecte de la poesia s’havia format En Maragall, alguns escriptors provaven d’expressar-se —En Pijoan, En Lleonart, En Pujols—, d’altres en feien ja una acadèmia. Però els ensenyaments de N’Eugeni d’Ors, tan adversos al naturalisme i al realisme emotiu, orientaven els més recents. Gairebé pèrfid com a conseller del nou-cents, l’Ors, per mitjà d’artificis on jugava el seu talent admès per tothom, el seu art un si és o no és preciós, i el seu enginy, aconseguia d’atreure’s alguns bells esperits. La seva formació intel·lectual, la seva vasta i excepcional informació, el seu do d’amagar allò que en ell eren deixes de l’afectació i de l’eufonisme dels preciosistes de fi de segle sota una doctrina intel·lectualista rígida i doctrinària, li permetien d’insinuar-se obliquament i indirectament. No és pas que totes les lliçons de l’hàbil glossador no responguessin a un pensament sincer i àdhuc a una voluntat d’autodomini. Més d’una són vàlides avui per llur objectivitat i llur universalitat. No és pas res inesperat que hom assagi, entre gent nova, de revisar-les per a fer-les actuals.

Però els qui ens ateníem a les raons que justificaven una activitat poètica empresa des d’un angle distint d’aquell des del qual irradiava En Maragall, i els seus, no érem tampoc deixebles fidels de l’Ors. Al capdavall, llurs fonts d’informació exterior eren les nostres. Entre el sentiment poètic d’En Maragall, exclusiu, i el sentiment estètic orsià, més per instint potser que per reflexió, ens arrengleràvem al costat dels qui sostenien que calia provar que el poètic no exclou l’estètic, que el mot pensat o cercat és, sovint, un mot inspirat, que l’ajustament de la forma al fons no és cap operació exclusivament intel·lectual i que la puresa amb què els temperaments abundosament efectius intentaven d’expressar-se, no excloïa la possibilitat d’ésser purs i sincers tot assajant d’adaptar-nos a unes normes estètiques preventives. No ens desplaïa, ans al contrari, l’aparició en els nostres poemes de versos poèticament defallents enmig d’una estrofa cenyida ni la d’imatges extremoses en una constel·lació de ritmes homogenis. Talment a la inversa, En Maragall, pur entre els purs, i serè, cercava el mot planer que ell il·luminava amb clarors pròpies tot desentenent-se de les regles preceptives que ell mateix aconsellava de conèixer i d’exercir per la lectura.

Jo crec que allò que ens establia ferms i assegurats, que ens estableix encara avui en un angle divers del d’En Maragall i del de l’Ors, tots dos noms il·lustres, era el clima de l’època. Els del meu tarannà, apareguts literàriament a mitjan la guerra del 14 i girats de cara a Itàlia i França, sentíem una certa aversió per una certa manera d’interpretar el tradicional, i ens encaràvem frisosos devers el món nou que hom anunciava entre esclats d’obús i promeses de llibertat, de pau i de justícia. Hom parlava d’un cert descrèdit de la intel·ligència, hom advocava l’irracional i la psicoanàlisi fresca, reivindicava el somni. Si el futurisme italià, d’altra part, suprimia en teoria i radicalment totes les convencions i si el cubisme literari francès intentava de percebre la realitat apregonant-s’hi, el superrealisme segons la versió gala, hereu de Baudelaire, de Lautréamont i de Rimbaud, orientava els esperits, tots inquiets, devers la descoberta de mons poètics nous, insòlits o anòmals. La troballa del rar, del singular o de l’acostumat establia un meravellós ben distint del que encisava En Maragall tot contemplant la natura amb els ulls innocents. Simultàniament, a la mateixa França, Mallarmé i Valéry extremaven la seva actitud d’hiperconscients i establien de nou l’oposició permanent en totes les èpoques literàries entre els màgics i els artistes, entre els aventurers de divines aventures i els racionalistes i els realistes adversos a qualsevol desordre de l’esperit o alienació de l’intel·lecte. Els uns i els altres, però, es movien sotmesos a mètodes distints, en un pla d’investigació i de recerca, i els més extremosos dels partidaris del nou, de l’inconegut, de l’estrany o del fabulós, exposaven llurs teories tibants en prosa clàssica i fins i tot acadèmica.

D’altra part, amb alguns dels qui compartien amb els de la meva lleva, no pas gaires, és ver, les evidents inquietuds del temps, no solament érem dellà la ratlla de la contrada poètica que amb tant d’amor i de lleure contemplava, extasiat, En Maragall, i cantava, sinó que fins a cert punt n’érem uns exiliats pels desenganys. No pas tots; puix que En Salvat-Papasseit era del meu temps, i company de brega. Però tothom s’ha adonat del maragallisme gairebé congènit dels seus versos més segurs. En Josep Palau i Fabre, l’any 1956, i En Tomàs Garcés, a primers d’aquest any, s’hi han referit tot remarcant les analogies que ajunten aquests dos noms, malgrat la dissemblança d’origen, de formació intel·lectual i de situació social d’En Salvat. Tots dos, En Maragall i En Salvat, eren poetes vitals, meravellats o deprimits, però dreturers en l’expressió de llurs estats emotius. Tots dos víctimes del cor com a motor de l’activitat poètica. En un migdia assolellat de març, després d’haver-li volgut fer admetre, amb molt poca o gens de fortuna, que si era possible l’antonímia en un mateix mot, la descobriríem en el del poeta, em deia com a resposta: «Jo només sóc poeta». Ben mirat, l’inoblidable Salvat-Papasseit era també deçà de la ratlla.

Puix que del país ple d’encantaments, de formosors de muntanyes encisades, de prades infinites, de vastes soledats i de cascades ressonants, que era el de les nostres lectures d’infantesa i que havíem imaginat i interiorment viscut en la nostra adolescència —la Pàtria, assolellada als plans i misteriosa als serrats—, que descrivien els il·luminats excursionistes amb l’ai al cor i els ulls plorosos, n’havíem format una imatge grandiosa elevada a arquetipus. Un cop entrats a la jovenesa, el vam descobrir i conèixer distint. Resseguíem els itineraris dels excursionistes i dels poetes delirants i meravellats, amb el cor ple i feliç a l’arrancada, i només trobàvem erms que coronaven pobles abandonats o l’erm espiritual de les viles habitades. I, ençà i enllà, runes: castells, palaus, monestirs i esglesioles. O topàvem amb els pagesos obligats a treballar dur en terres de secà, amb senyors amb feus, gairebé illetrats, sòrdids els uns i els altres en llur comportament. O ens les havíem amb potentats que vivien voltats de deixadesa i amb la misèria mental del clergat. Si ens enfilàvem a les valls altes, els estanys blavosos hi aclucaven, tristos, les parpelles voltats de rocs sense embruix. A gairebé tots els poblets pirinencs del costat del Pallars que recorríem, ens rebia l’home del goll o ens mirava, tot fent-nos ganyotes, l’idiota de la finestra. En un d’ells, al cor d’una vall frondosa, vam veure com algunes dones encaputxades de negre aprofitaven la missa del diumenge per a guarir-se els ulls o les nafres del cos amb aigua beneita de la pica parroquial.

L’angle de les benaurances, des d’on s’admiraven els excursionistes novençans, els poetes en llur confortable solitud i els patriotes —oh engany sense recompensa!—, ja no era el nostre. Enfront dels qui exaltaven una Pàtria irreal o dels qui l’amanyagaven, amb amor infecund, tal com era, hi havia ja els qui des d’un altre angle projectaven com havia d’ésser. Als divuit anys, alguns de nosaltres ens evadíem, ploma en mà, a mons inèdits nodrits de la substància del propi desengany i, en política, advocàvem per un activisme que fes possible un capgirament físic i moral del país amb el fi de preparar la incorporació de la nostra Comunitat, honestament i sense urc, a la vida de les altres comunitats menys contemplatives, menys embadalides i afanyoses a treballar per a fer efectiva i real la imatgeria dels vidents.

També va deprimir-nos contemplar amb els ulls desenlleganyats la vida ciutadana. En aquella Atenes que, des de l’angle d’orsià, projectaven no pas ben bé el mestre sinó els seguidors a la nostra ment, idealista i sensible, un cop granats, només hi descobríem, grossers i plebeus, els ciutadans afanyats a sotmetre a llur singular apetència els interessos del general. El singular, doncs, contra el comú, quasi com a norma; la incompetència dels falsos espavilats enfront de l’eficiència del treball obscur de la menestralia i del fadrinatge de tallers i obradors, i poc recompensat. Era, de debò, una rèplica de l’Atenes històrica amb dos estaments: el dels vius i el dels serfs acompanyats en llur activitat per un cor de pornògrafs.



Ets covarda, i cruel i grollera,



diu el Maragall que més estimem en la seva «Oda nova a Barcelona». Però delíem per capgirar-ne el seny i, vençuts pels qui



abandonen la via, la glòria i l’empresa

i despullen el gran de grandesa

i encara se’n riuen,



ens refugiàvem a l’altre costat, que potser no era el propi, però que ens recompensava, per tal com crèiem que no seríem inútils del tot si aconseguíem, amb mitjans propis, d’incorporar les nostres lletres al moviment renovador, i la nostra política, riba enllà de les fosques i tèrboles faccions.

Tot ço que dic, lleial al propi sentiment i d’acord amb un criteri desinteressat, era tema de conversa amb el tan malaguanyat Joaquim Folguera i amb d’altres que creien que llur minyonesa havia estat defraudada pels majors; però il·lusionats de nou pel fals esclat de la pau del 18, anònimament o amb nom propi, escrivíem, traduíem, bescanviàvem treballs originals amb col·legues forans, i editàvem revistes ambicioses però de tiratge magre. Talment com els nostres majors, fèiem en la nostra ment una realitat del generós projecte; però no ens hi enganyàvem pas del tot.

Un dia, En Folguera, que era un infatigable activista tal com jo creia i crec que han d’ésser els qui volen donar cos vital a la Idea, va proposar de publicar una antologia de versos d’En Maragall dins les edicions de La Revista. Va proposar-me de fer tots dos la tria. En Folguera, que sabia que jo era partidista i exigent a la manera del noble i gran Carles Riba, en ço que afectava la qualitat literària i l’autenticitat del pensament, coneixia també el meu eclecticisme alliberat de compromisos de secta i la meva atenció envers l’activitat d’altri. Més d’un cop li havia dit que, considerant-les des del punt de vista nacional, totes les tendències m’interessaven; tampoc no ignorava els texts anònims que uns i altres escrivíem en revistes locals i en fulls de divulgació, on honoràvem Maragall i la seva noble i insubstituïda fervor ciutadana. Ho he escrit adés i ara: m’inclino a considerar les escoles i les sectes propugnadores o impugnadores de diverses tendències literàries com un tot i llurs produccions com a pràctiques dels diversos gèneres que integren una ampla i encara inèdita preceptiva. És a dir, que totes les modalitats poemàtiques tenen validesa per tal com el dinamisme del poeta, si és sincer, com escau, amb ell mateix, no s’expressa mai —sofrent, entusiasta, benaurat, especulatiu o escrupolós— en excés. Tot poeta, emotiu o cordial com En Maragall, o agressivament líric, o enamorat del propi exotisme, pot expressar-se davant un paisatge, una dona, un fet social o un cataclisme moral o geològic, en tantes i tan diverses maneres líriques, retòriques o plàstiques com consideri necessàries a la seva sinceritat o a les seves exigències. Un poeta pot resoldre literàriament el problema de l’expressió de les discordances o de les dissensions o de l’adherència i l’acord plantejats entre ell i el seu jo embrossat o entre ell i l’exterior favorable o hostil, per tots els mitjans. Per ço com tots, si és hàbil i enginyós a ordenar-los, són lícits. Vull dir que tot líric, si no és un metròman vulgar, pot escriure o descriure les foscors o blancors d’una serralada, la fontana, la donzella o la pròpia timba interior i la malaurança dels altres, en naturalista, en realista, en clàssic, en simbolista, en romàntic o en superrealista. Allò que hom refusa és l’abandó i el descordament, el tirar al dret, la irresponsabilitat o el joc arbitrari en pistes d’altri perquè el temps ho porta o perquè els ianquis, els belgues o els moscovites ho prescriuen. Em deleixen les investigacions formals que remouen gairebé sempre el fons, i els qui es nodreixen de les substàncies de les realitats nacionals o socials del país natal, i m’entristeixen els cismes provocats per l’accídia, l’enveja, el servilisme i la impotència. La poesia no és pas ben bé del tot un joc, per bé que a molts els ho sembli; però com el joc, té les seves regles, que són les de no enganyar-se i no enganyar, les de servir la poesia com a entitat pròpia i, si s’escau, les de no ésser inútils a la comunitat i no trair la llengua ni la retòrica, sia quina sia la que hom hagi triat.

Tot partint d’aquesta, o d’aquestes conviccions personals, a les quals En Folguera i alguns dels qui ens acompanyaven no amagaven llur consentiment, vam començar la tria de versos d’En Maragall amb tots els seus llibres a l’abast.

¿Creureu que les nostres preferències van ésser per als poemes més allunyats de la nostra complicada preceptiva o que el nostre inconformisme jovenívol cedia davant les composicions del poeta que més s’ajustaven a la, per ventura i en aparença, ingènua o incontrolada emoció de l’autor? Nosaltres, als quals ens preocupava, a la vegada, d’ésser sincers i la tècnica verbal, nosaltres, que sense haver adoptat cap credo metafísic ens complaíem en la recerca i en l’especulació extremes, tot defugint d’ésser heralds de cap escola que tingués la pretensió d’ésser comunicant de nous missatges destinats al comú, preferíem d’En Maragall aquelles obres en les quals el poeta, generós amb ell mateix, ho era també per a la generalitat. Enfront del nostre tarannà especulador en zones no petjades on els desvarieigs del cor no comptaven, on la contemplació beata de l’exterior era substituïda, amb risc, per altres contemplacions que sabíem que tindrien escassa audiència, ens encisaven aquells versos d’En Maragall als quals el poeta s’havia alliberat més decidit de tot prejudici que limités la seva sinceritat o que l’allunyés del lector més desprevingut. No és pas que ens moguessin, lliures com érem, i personals, les prevencions d’un cenacle; però, fet i fet, érem exclusius, i sense esperar que les generacions novelles més preparades eixamplessin el cercle dels lectors, ens fèiem la il·lusió que el nostre món poètic, expressat amb mots que consideràvem adients a la singularitat de les imatges que hi viuen i hi moren amb vestes que hom diria fora d’ús, però reals en una realitat que, a nosaltres, ens semblava que era la realitat de tots apregonada per una vivència personal, commouria els qui fossin treballats per un afany idèntic. I, de retop, al major nombre, els posaria davant la presència del misteri.

En Maragall ens tornava a una realitat amable on l’immediat es feia flor i perfum i on l’aigua i el cristall reflectien, desentelats, les clarors diürnes, els jocs dels núvols cap al tard o la frisança dels estels en una nit oberta i sense esglai ni basarda. Refusàvem, doncs, aquells versos del poeta, alguns ben populars, on En Maragall emprava ritmes i rimes sabents i aquells altres on un adjectiu sonor ens recordava les poses afectades dels escamots d’excursionistes, de poetes floralers, de felibres bigotuts o de les colles pasquals després d’una fontada davant l’objectiu del fotògraf. De tal manera —oh jovenívol esport!— ratllàvem l’ocell d’ales immenses de l’«Oda infinita», la «tempesta esgarrifosa» de «A muntanya», la «cígnia bellesa» d’«Enviant flors», el «hi ha quelcom d’un repòs definitiu» de «La dona hermosa» i tants d’altres de mala sonada segons el nostre parer. I, si esquitllàvem l’escenografia del «Mal caçador», ens adelia, en canvi, l’absència de rima en «En la mort d’un jove». Ens preguntàvem aleshores si els versos d’En Maragall no haurien guanyat si l’autor s’hagués alliberat de la rima. Potser l’espontaneïtat hauria reeixit a mostrar-se immaculada i la simplicitat hauria fet més evident les intencions del poeta. Remarcàvem que certs adjectius eren sobrers i que falcaven el vers amb un artifici albirador. Estàvem admirats de la descoberta d’un Maragall formal, és a dir, que treia la seva certesa i la seva veracitat del seu ajustament a les normes que atribuíem a la seva voluntat. Alguns versos de «Les minves de gener», de «Festeig», de «Les pirenenques», del «Tríptic de tot l’any», d’altres de Visions i cants —no pas tots—, molts de Disperses i d’Enllà i alguns de Seqüències. No cal dir que els versos que En Maragall havia desat —els de «Vària»— convenien a la nostra personal interpretació del poeta. Però va ésser quan vam llegir l’«Oda a Espanya» i l’«Oda nova a Barcelona» i d’altres fragments dels «Cants de guerra», que ens vam preguntar si el veritable Maragall no era precisament aquell, el que s’indignava davant les injustícies, l’inconformista de les cartes a N’Antoni Roure.

«Goethe li ha fet mal! —ens dèiem—; és un mal conseller i un model difícil». Els goethe de cartró —de plàstic, diríem ara— no ens plaïen perquè es presentaven mutilats i amb llur personalitat substituïda per joc informal d’ombres. Vam imaginar en aquells moments un Maragall alliberat de la càrrega dels Emerson, dels Ruskin i dels Goethe, fulminant i ple de rancors pairals i alliberat del dolç encís dels serrats i de la mar. Vam decidir de proposar a En López-Picó d’editar el llibre amb el títol Dos poetes i el subtítol Antologia de Joan Maragall. En Folguera hi volia afegir alguns fragments de discursos i articles, que ell considerava poemàtics. Havia de tenir dues parts. En una de les quals hom hauria aplegat els més francs, naturals i espontanis dels seus versos i, en l’altra, les «Odes» i alguns fragments de «Joan Garí», de «La fi d’En Serrallonga» i del «Comte Arnau». I vegeu: eliminàvem els versos que consideràvem neoclàssics, com és ara «La vaca cega», que ens semblaven massa enginyosos i espectaculars i que crèiem aleshores que no representaven el Maragall que imaginàvem des del nostre angle, que era el d’uns minyons de vint-i-quatre anys, amb més projectes que no pas temps i diners per a fer-los efectius. No cal dir que En López-Picó, que ens guanyava en anys i en experiència, judiciós i caut, va ajornar el projecte tot preguntant-nos: —¿I del «Cant espiritual», doncs, què en feu?

És ben cert que res no satisfà mai prou el nostre esperit quan es tracta de literatura; però estimàvem En Maragall, malgrat el canvi de clima; coherents amb nosaltres mateixos, conveníem que en oposició als parnassians de l’època, als migrats simbolistes i als floralistes d’esclop i paller, En Maragall va ésser en el seu temps, i com nosaltres aleshores, un inconformista i un renovador. Érem lluny del seu optimisme pairal, prou matisat en alguns dels seus memorables escrits, i més lluny encara del seu concepte de poesia; però si volem conèixer el seu temps, si volem conèixer-nos en aquell temps, cal llegir-lo. Cal llegir-lo, és clar, i si ens és possible, ens cal il·luminar homes i paisatges amb els ulls clarosos del poeta. I no botre de la cadira, com feia En Gabriel Alomar a cada dissonància. El món poètic s’ha eixamplat i potser avui En Maragall escriuria, segur, els versos que alguns dels més joves d’avui escriuen inhàbils i infatuats. ¿Què sap hom? En el nostre univers, hom juga més fort i el poeta, més isolat que mai, pugna per ésser escoltat pels qui encara creuen en la veritat més nova, en la presència de l’home i en la força del mot. Tots són assaigs i els més hàbils reïxen a aparentar allò que mor a l’endemà de la seva naixença. Però jo crec en la permanència del que s’ha escrit de cara a l’etern i més enllà de la història. Recordo d’haver dit al 1935 que la realitat del poeta, més alta que la mòbil realitat immediata, és suprema, i que, per tant, és antilocal, extrapatriòtica i universal. Els poetes, per damunt les modes i les escoles, si són lleials amb ells mateixos, parlen un llenguatge comú. D’ací que encara, si som atents als matisos de la seva veu, escoltem i entenem En Maragall. Ho expressem amb altres mots, ho fem plàstic amb altres imatges, ens arrisquem a investigar en zones poc freqüentades, però venim a dir el mateix. Ell invocava, en bé de tots, la poesia; nosaltres, en bé o mal, la provocàvem i potser encara la provoquem.

Déu-vos-guard, Maragall!



[Conferència donada a l’Institut d’Estudis Catalans, 11-VII-1961]





Miquel d’Esplugues





LA PÀTRIA TERRENAL



Per al pare Miquel d’Esplugues —baró prudentíssim que cobria amb un silenci bondadós les divergències doctrinals dels qui no érem en tot del tot amb ell— el tema polític era en l’ordre de l’organització social (de l’ordenació de les coses terrenals) un tònic. Quasi totes les nostres converses s’hi referien. El Catalanisme, com a moviment genèric —o com a doctrina social dels catalans—, ha tingut, entre altres, aquesta alta virtut: de fer solidaris els uns catalans dels altres. Aleshores es descobreixen punts de contacte enfosquits quotidianament per múltiples dissencions temperamentals, afinitats versemblants o aparents, i tots plegats recollim les nostres ombres, tendres de comunicació ideològica, en un mateix pla horitzontal.

Un avantatge per a tots dos —difícil d’obtenir amb gaires a Catalunya on la intemperància no és pas la característica d’un estament determinant ans, en aquests temps, de l’home català en tant que animal polític— era un fons de coneixements històrics que projectàvem en paisatge damunt el qual fèiem representar, abillades a la manera de personatges eminents, les nostres esperances. Per tal com ell i jo, estructurats mentalment així, tendíem a considerar els fets i els homes en allò que els acosta i no en allò que els separa, heus ací que les coincidències d’observació eren múltiples: poso, per exemple, que el Catalanisme, bàsicament romà en allò més imprescindible del seu esquema doctrinal, era, tendencialment, unificador. Per tant, federalista; per tant, integrador. Doncs, antiseparatista.

És a dir, en afirmar, políticament, la Realitat Catalana, afirmava una realitat política: era, doncs, autonomista i català nacional. En reclamar per a Catalunya el dret de viure la seva pròpia vida, reclamava (Nostra Senyora de la Mercè) «el dret de viure amb la mateixa dignitat la seva pròpia vida religiosa». En admetre la personalitat catalana com a unitat activa acceptava el Catalanisme com a moviment polític. S’hi adheria. La seva adhesió ara més franca perquè el Catalanisme, sobretot en els temps de Prat de la Riba —i per als qui foren educats en aquella escola—, era, contemporàniament, constructiu i oportunista. No solament en aquells temps ni per als escolars més disciplinats: el pare Miquel d’Esplugues no era un conservador social, ans un tradicionalista dinàmic. La tradició no era per a ell els interessos creats per un grup social determinat en unes anyades concretes del segle, ans unes essències que són les mateixes de la raça. Cada generació il·lumina amb clarors noves la tradició, que per a ell era sinònim de fidelitat. Mai no la traí; per això en el grup permanent de patriotes —¿un miler escàs?— que militen en partits polítics i camps socials adversos, però als quals uneix una mateixa adhesió a la causa de la redempció col·lectiva dels catalans, el pare Miquel figurà entre els més incommovibles en llur fe. I, tot el seu optimisme, en sofrí.

(Perquè, ¿qui ignora avui, entre els esperits sensibles, el doble sofriment d’aquests catalans lliurats al doble combat de la resistència exterior i de l’anarquia política interna? ¿Qui no és avui víctima d’aquesta doble adversitat, això és, l’infortuni d’una incomprensió externa secular i la misèria del propi poble envilit per les més aspres pugnes civils, on àdhuc l’honestedat és atacada pels impúdics en nom de l’honestedat?)

El pare Miquel d’Esplugues, amb el qual, tot trepitjant un dolç coixí de roses esfullades en l’horta tèbia del jardí de Sarrià, havíem parlat tant i tant de l’absurditat de moltes discòrdies internes, convenia, amb alguns historiadors, que de la inferioritat dels catalans com a grup ètnic i com a realitat política no n’és pas del tot responsable l’adversari tradicional, sinó les pròpies errades. Ell mateix havia escrit que l’abúlia dels uns, la niciesa dels altres i la indisciplina dels restants, era una causa essencial del fracàs.

D’ací que ens avinguéssim tant en les nostres particulars deliberacions. Quan jo escrivia de política i, amb certa freqüència, repetia que el Catalanisme era un moviment integral i integrador (no «totalitari» com es diu erròniament ara), ell hi assentia amb benèvol entusiasme. Puix que aquesta era la seva actitud moral i única: integrar. Tant, que em telefonà un dia per a dir-me que jo havia escrit damunt La Publicitat els mots més justos: el Catalanisme és integrista. Observeu totes les fases de l’activitat política del pare Miquel d’Esplugues: ¿què són sinó un desplegament tàctic de maniobres hàbils per a «integrar», per a considerar, socialment, totes les coses en Catalunya i aquesta en funció de la llatinitat, i instaurar-les-hi? Amb tanta de prudència! Mai no insistia en els errors del altres i en celebrava, amb seny, els encerts. Per tal com essent el Catalanisme per a ell un fet biològic, són més favorables a la causa comuna les errades dels qui, amb sacrificis notoris, treballen honestament, amb guanys positius, per al seu triomf, que no les censures rígides dels idealistes incommovibles que cobreixen llur còmoda inactivitat amb programes puríssims, extremosíssims, radicalíssims i inassolibles. El «tot o res», en tots els ordres de les aspiracions humanes, era per al pare Miquel d’Esplugues la mateixa negació de l’activisme espiritual i de l’intervencionisme social que ell compartia. Ningú més que ell estrany al tarannà pairalíssim (en tant que el Rector de Vallfogona i Pitarra són pairals) dels qui es reconeixen en una fórmula avui feta actual en diversos ordres de la vida intel·lectual i política: «tirar al dret», que és l’expressió mateixa de la barbàrie.

«Catalunya —em deia un dia— serà obra dels barons prudents». Volia dir la Catalunya futura, integrada entorn de la capital imperial: Barcelona. Aquesta prudència no excloïa en els seus judicis la comprensió dels batzacs produïts per la posició permanentment anòmala de Catalunya dins l’Estat espanyol. Mai cap poble no ha sortit de l’opressió equànime en el seu comportament. L’equilibri robust de les entitats estatals europees cobejat per tants d’idealistes —o de derrotistes— s’obté amb la victòria, a través dels anys, damunt els propis instints disgregadors. Catalunya no renaixerà rica i plena ans tèrbola dels sofriments seculars, i és en la dura realització de la seva pròpia llibertat, amb goigs i desenganys, que descobrirà per ella mateixa les lleis de la seva vida i les seves forces d’expansió física i espiritual. L’hora de la llibertat és l’hora de la responsabilitat. ¿Qui és qui no ho ha dit ja? Mai el pare Miquel, un cop establert l’Estatut, no cregué en la meravella de contemplar un poble incorporat a la vida internacional amb el súmmum de les perfeccions. Ans bé, es lamentava sovint de les impaciències dels «idealistes» (que jo confonc quasi sempre amb els derrotistes), dels extremosos de l’equip vermell i dels professionals del conservadorisme que a l’endemà mateix de l’autonomia renegaven de llurs principis polítics perquè la realitat immediata, urgent i quotidiana no corresponia matemàticament a llur fet econòmic exclusiu i individual.

Intervencionista a ultrança, el pare Miquel d’Esplugues aconsellava als catalans de no refusar cap possibilitat de col·laboració. Més d’una vegada, durant el bienni primer de l’autonomia rectificà, per severs, els judicis d’alguns dels seus amics. La seva fe en els destins de la Pàtria li obria el cor, gosaria dir, àdhuc als errors! «Mai un català no perd del tot la mesura», em deia. I als retrets que alguns cops jo mateix li havia fet, oposava raons fonamentalment amb bells exemples que la passió partidista dels agrupaments electorals cobria amb fosques ombres. Sempre recordaré com compartí amb mi la tristesa per l’actitud pertorbadora dels qui dificultaven entre catalanistes l’obra magna de realització de la Universitat Catalana. Ni ell ni jo no compreníem —jo encara no ho he comprès— que hi hagi hagut alguns catalans prou ofuscats i amb coratge per a posar dificultats a l’obra més sòlidament constructiva de la nostra Renaixença: la de la Universitat autònoma.



Aquesta política personal era la que ell aconsellava, en l’actuació civil, a Barcelona, com a nucli integrador d’un futur Estat. El seu catalanisme, de rel mediterrània, es reconeixia en el seu profund barcelonisme. No s’interessava pels dialectalismes polítics, pel tipisme regionalista, pel derrotisme utòpicament secessionista, expressió d’un «regionalisme», d’un «cantonalisme», d’un «localisme» medieval. Tenia sempre presents els més bells exemples: Roma, França, Anglaterra, la Itàlia moderna; i reclamava per a Barcelona, seu del Catalanisme, les més grans qualitats llatines, romanes, imperials: Política i Organització. Dirigir i integrar, fer aptes per als destins de Catalunya els catalans, i dignes d’ésser ciutadans de Catalunya tants de milers d’emigrats que reconeixen que llur treball i llur vida es troben protegits a l’ombra de la bandera secular.



Caldrien moltes pàgines per a desenrotllar els punts assenyalats en aquestes notes ràpides i urgents, allò que afecta la doctrina política que professà el pare Miquel d’Esplugues: una Catalunya autònoma apta per a regir els seus destins. Noblement ambiciosa dins la Península —que ell anomenava Ibèria— i profundament convençuda que la seva llei no és la que regeix la sort d’una Suïssa o d’una Irlanda ans aristòcratament irradiadora.

Demòcrata, no impugnà mai les llibertats republicanes. No discutia la Democràcia com un fi: podia dubtar només si en certes etapes de l’organització física d’un poble no són necessaris altres sistemes més durs d’ordenació política interior. D’ací que no essent ni feixista ni socialista, s’interessava no pas per les manifestacions espectaculars i immediates d’aquests moviments a Itàlia i a Rússia, ans per les causes profundes que han provocat llur desenrotllament i llurs possibilitats de rectificació.



Un dia parlàvem de Roma i del feixisme. Jo li deia que, a parer meu, el mite d’una antiga potència caiguda no era, quasi mai, vàlid. L’evocació de la Roma antiga pels doctrinaris del feixisme italià em semblava —i em sembla— poc eficaç i, estèticament, d’un arcaisme dubtós. Allò que empeny les col·lectivitats és el mite nou. (D’ací que sigui el futurisme i no el romanticisme allò que dóna el to original a la política de Mussolini.) Tot estil restaurat, és un estil mort. La comicitat dels espectacles pseudo-romano-imperials del feixisme, és de la mateixa categoria que la comicitat dels estils arquitectònics falsament antics.

D’altra part, observava jo, Roma no pot renéixer, perquè Roma és: Londres. L’esperit de Roma no ha mort mai, és etern: s’encarna, successivament, en altres cossos polítics. Quan la Itàlia feixista s’alçarà en nom d’una Roma en ruïnes, bimil·lenària, toparà amb la Roma vivent, que és Anglaterra.

(D’ací que jo no hagi sentit mai, particularment, cap interès per les evocacions històriques que alguns catalans freturen per a enardir llur voluntat. Em basta que Catalunya sigui una realitat present. Com la mateixa Itàlia ressorgent. Com Alemanya ho és per alguns doctrinaris del nacional-socialisme. I Rússia, per alguns neonacionalistes del partit de Stalin. És a dir: allò que compta és el fet nacional modern. Ja sia tèrbol com a Alemanya, i fosc com a la URSS.

La Roma del pare Miquel d’Esplugues no era, però, la de l’esplendor cesari ni la del feixisme bel·licós. D’ací la seva comprensió de la realitat catalana com a fet ètnic original divers, oposat al de Castella i al de la Itàlia guerreres. De la Roma antiga, diu, Catalunya n’ha assimilat la llibertat i el seny, l’afecció per la indústria i el treball, l’optimisme i la salut espiritual. («L’Espanya castellana és gòtica i islamita», i de Roma n’ha heretat només «l’afecció per les armes i l’aversió pel treball». És «pessimista i supersticiosa, sensual i maniquea».)

La idea de la Catalunya recobrada del pare Miquel d’Esplugues era forjada en l’oposició total de l’Espanya tarraconense a l’Espanya interior. «La llum enfront de les tenebres», com en digué poc temps abans de morir tot resseguint damunt una carta geogràfica de la península Ibèrica els límits utòpics de la Pàtria terrenal que ell serví, tan generosament, tota la vida, i de la qual parlava sempre amb els qui li fórem amics sense tenir present la disparitat espiritual, sovint profunda.



[Criterion, núms. 40-41, 1935]





Joan Llongueras





Les cançons de Nadal, de Joan Llongueras.

Barcelona, 1917



Bell intent: exhortació poemàtica per a ésser dita i predicada en temps nadalenc. Per a ésser dita, creiem nosaltres, pel seu autor: En Joan Llongueras, lector, deu comunicar al poema l’emoció amb la qual l’escriuria; cada adjectiu deu ésser humitejat amb el suc que en va esprémer en apropiar-se’n; cada verb deu ésser entonat dolçament i la puntuació inefabilitzada per palesar tota la suau cordialitat de l’autor. Si nosaltres fóssim oients, som segurs que ens corprendria tot d’una i que ens junyiríem amb vera franquesa a l’admiració comuna. Ara, només hem llegit el poema; també hem llegit Péguy: ens hem rabejat voluptuosament en la prosa espessa i nutritiva de Péguy, n’hem extret un tant per cent crescut de composició, químicament pura. A Péguy, els mots se li escapen afollats: un sinònim empeny l’altre, grassos, llardosos, però sempre de l’un a l’altre una nuança enginyosa, intel·ligent, que articula amb robustesa la frase i dóna al període una vitalitat extraordinària, amb una agilitat propera al bot inesperat.

En Llongueras, aquesta exhortació es val del precedent de Péguy —del Péguy prosador. Els versos de Péguy són plens, amb deformació de ritme per ventura, però encotillats i amagant la carnositat exuberant. De la llibertat que En Llongueras s’ha pres, no n’ha usat com ho hauria fet Péguy; com el nostre Rucabado que gairebé en sobreeixiria; la diga que aquell inundaria és omplerta per Llongueras amb un degotejar llànguid: adés el rajolí es fa seguit i s’inicia una sensació de placidesa que us recorda el Llongueras jugant hàbilment amb hendecasíl·labs o cançonejant amb fluïdesa; adés s’estronca i el degotejar es fa forçat: escorrialles; sensació d’esponja espremuda per un virtuós.

La fervor que dicta el poema és d’un bell esperit cristià. En prosa hauria reeixit: una bella companyia a la prosa flonja d’En Millet. Esdevenir senzill com pretén l’autor és un afer difícil; a darrera hora s’ha dit impossible: sempre ho resultaran més les mateixes nadales populars. D’una part, ho impedeix la cultura de l’autor; de l’altra, la dificultat de simular ingenuïtat lla on vulgues no vulgues s’hi traeix forçosament un pecador.

Bell intent, però; lloem l’intent; lloem la sinceritat. I és en gràcia a la simpatia que ens ha desvetllat tothora En Joan Llongueras la nostra naturalitat d’expressió.



[La Revista, núm. 56, gener de 1918]





Josep Carner





JOSEP CARNER I EL MEU TEMPSa



1.



Ha coincidit l’encàrrec de Criterion perquè evoqués En Josep Carner i el seu temps —que no és pas ben bé el meu— amb la tria que feia d’un full d’un dietari juvenil, més amagat que secret, que interessava a uns col·lectors, massa indulgents, d’escrits meus. En aquest dietari, començat quan jo tenia disset anys, francament subjectiu, hi expressava, gairebé dia per dia, les meves incertituds, els meus dubtes i allò que ara hom anomena la problemàtica personal. Sense artificis literaris, és clar, llevat quan, malcontent o benaurat, hi evoco les noies que ens encisaven.

Aquesta coincidència ha fet que el rellegís per a descobrir on i quan hi parlava d’En Carner, i com m’hi referia. El seu nom hi surt dues o tres vegades. Com hi surten En Verdaguer i En Maragall, per a mi llunyans, i En López-Picó i els qui l’acompanyaven quan hom començava a parlar de La Revista. Vol dir, doncs, que per a alguns de nosaltres, els qui havíem nat deu anys més tard, els trets que ens separaven, en l’ordre de l’estat de l’esperit, eren remarcables, i en tant que aquest no es reflectia massa en llurs poemes.

Si repasso aquest dietari —que va dels setze anys als vint, els de la lleva militar— tot just si hi faig vagues referències a fets, historietes i anècdotes literàries, i a concretes qüestions gramaticals i ortogràfiques. És, en canvi, un plantejament efusiu i allargassat de problemes ètics, l’exposició d’un esforç per a vèncer defectes i imperfeccions personals: abúlia, enraonia estèril, excés de lectura de diaris i revistes. Una invectiva contra l’orgull personal i col·lectiu o comunitari, i la vanitat i la pedanteria; una defensa de la puresa en les motivacions morals, socials i polítiques, i una justificació i gairebé una apologia del viure com a adhesió a allò que hi ha de real en l’ideal. I, també, una franca expressió d’angoixa davant el problema polític de la pàtria, una lamentació de la dissort de viure en un país no realitzat encara, d’escriure en una llengua culturalment incipient i mig ignorada pels qui la parlen en una àrea geogràficament reduïda.

No sé si d’altres, fascinats pel desvetllament renaixentista, flexible als comandaments dels partits polítics, enlluernats pels aplecs, a sol batent, enmig de ginestars, estendards i banderes, i al cant de planyívoles complantes, s’adonaven del nostre emmurriament i de la nostra malfiança envers el lirisme polític. Tampoc no s’adonaven de la convicció d’alguns que tot era per fer i que la terra, que exaltàvem ulls clucs, no era pas la que tocàvem amb els peus. La pàtria d’alguns, entre els quals jo em comptava, era l’altra, la que calia bastir de nou, sense himnes, planys, ni sardanívoles alegrances, ans bé amb l’esforç diari de cadascú i en compliment, també per cadascú, de deures elementals.

¿N’hi havia gaires, però, que fossin tan severs i, a la vegada, tan indecisos com nosaltres?

En Marià Manent, en el pròleg del volum de Poesia de les Obres Completes de Josep Carner —tan útil per a la lectura i la interpretació de la poesia del poeta, i la de la societat que li va ésser contemporània, i els neguits del mateix poeta, el seu desencís, i la desesperança que descobreix en alguns poemes dels llibres més recents—, esmenta aquell en el qual En Carner parla de «la Catalunya irreal, d’una pàtria imaginada, d’una comunitat inexistent a la qual hom ret culte com si s’obrís, bella i perfecta, talment una flor, entre munts, plans i mar». Doncs bé: d’aquesta pàtria vaga i imprecisa parlàvem, en 1920, a la revista Monitor on, entre d’altres expressions més aviat dures, escrivíem que «molts dels sentimentals del catalanisme han elaborat en llur ment una imatge de Catalunya desproporcionada, irreal i estranya a la Catalunya actual i deceptiva». Crec que En Carner era ja, anys havia, un difident. I no m’enganya la memòria si dic que cap allà l’any 25 era molt estrany a la imatge que ens en donaven els del seu temps, tant els qui el flabel·laven com els qui el temien. Recordo els temes d’una conversa que hi vaig tenir, temes d’ordre moral, polític i social, i en el desenrotllament dels quals hom s’adonava que percebia el país i la seva gent tal com era i tal com és potser encara avui. Els mesòcrates pairals i pairalistes, embadalits llegint els versos d’En Carner més representatius de llur tarannà, ignoraven que l’altíssim poeta, la intel·ligència crítica i discriminativa del qual no ha estat encara prou remarcada, no compartia pas tant de cofoiament. Esperit universal, distingia. Com distingeix palesament avui a les lluors de l’exili. Les coses no han pas canviat gens i, en allò que alguns dels meus pensaven i deien, són les mateixes, això és, la inseguretat i la incertesa d’avui. En Carner, mestre de molts, airejava totes dues generacions.

Malgrat, però, que l’esforç per a donar un estil a la prosa i a la poesia catalana era compartit pels més assenyalats representants de cadascuna d’aquelles generacions, i que aquest afany ens era comú —vull dir que ens hi donàvem—, d’altres urgències, com era la d’eixamplar el camp de l’experimentació poètica i estètica, ens feien, als extremosos de la segona generació, ostensiblement distants.

Jo esmentava d’En Carner, en 1912, dos llibres de poesia: el Verger de les galanies i Les monjoies. M’havia complagut llur lectura, millor, m’havia encisat. Considerava En Carner, i no me’n desdic avui, infal·lible en la seva expressió idiomàtica, d’enginy fecund i, cosa que em plaïa encara més, poc industriós i gens indulgent per a les falles de rima i de ritme. Per a mi, era ja un clàssic; i si d’adolescent havia estat presa de la indicible joia que em donava la frescor del vocabulari d’En Verdaguer, de fadrí em corprenia la intrèpida i jovenívola tranquil·litat amb què En Carner enriquia la tècnica poètica tradicional amb gracioses troballes i, més d’un cop, amb desconcertants harmonies de rima. Per als qui acabàvem de salvar la minyonesa, En Carner era un poeta vell i novell a la vegada, tradicional i inventiu, el qual elaborava ficcions partint de la realitat més comuna i ens encomanava el delit d’acceptar-les com a símbol d’una terra a la qual ens havíem compromès d’ésser lleials.

El contrast, gairebé l’oposició, entre les preocupacions —o els prejudicis— d’alguns de nosaltres i els temes de la poesia d’En Carner era evident. No pas que aquests temes no fossin precisament emotius ni de validesa universal; o que no responguessin a la benaurada facilitat amb què l’estament que senyorejava acceptava el viure i el goig de viure en un país on un no res els feia i els fa encara avui beats; ni que a nosaltres mateixos, pròdigs a acceptar el parer d’altri per por de profanar una grossera unanimitat, no ens commoguessin com si fóssim, malgrat els pronòstics i els presagis de fosc advertiment, veïns honorables de la Idíl·lica Contrada. Ni tampoc que, partidaris de la llibertat i de la poesia, no ens obstinéssim a refusar, en vers, cap tema perquè ens semblés que no responia a les nostres aprehensions o al nostre juvenil inconformisme. Però un no-sé-què ens empenyia, goso dir ben tímidament, a torbar la quietud dels plàcids hortolans i a pertorbar els assossegats ateneistes. I un no sé com ens arriscava a provar, no pas per joc, i àdhuc a modificar, certes formes tradicionals del vers. Vèiem el país, amb el paisatge inclòs, i la seva gent, des d’un altre costat que ens semblava també autènticament poètic i més acostat encara al real, i ens atreia el risc de posar en vers les nostres facultats, a la vegada inventives i crítiques. D’altra part, flairàvem la flor novella nada de l’empelt de l’estètica o de les estètiques renovades, i ens semblava avinent de fer-ho saber als qui s’interessaven per l’evolució dels sentiments i llur expressió formal, i En Carner mestrejava i ningú no gosava negar-li-ho.

Però el món que tan bellament i feliç evocava en els seus versos no era, i potser ens esforçàvem perquè no ho fos, el nostre. I potser i tot gosaria dir que no crèiem pas sempre que la raó fos nostra. Talment ho dedueixo d’aquells escrits meus antics: «Tots nosaltres, deia, favets o tremends cerquem olor, claror i fresca en el vers, en la prosa i en el llenguatge d’En Josep Carner».

En referir-me a l’altra generació, la representada per Carles Riba, Clementina Arderiu, Josep Maria de Sagarra, Ventura Gassol, Joaquim Folguera, Joan Salvat-Papasseit, Agustí Esclasans, Marià Manent, Joan Oliver i Tomàs Garcés, nats tots a la darreria del segle, no provo d’establir cap oposició amb la precedent, tan generosament representada per Guerau de Liost, Eugeni d’Ors, Josep Pijoan, Josep Lleonart, Josep Carner, Josep Maria López-Picó i Josep Sebastià Pons, que és la de l’any 80. Les transformacions no són pas moltes i, vists per les generacions d’avui, tots aquests noms integren una sola generació de la qual destaquen el mestratge de Josep Carner i el de Carles Riba, dels anys 84 i 94 respectivament. És d’aquesta darrera generació que va sorgir un grup més aviat escàs els components del qual jo diria que es complaïen a ésser considerats com a escriptors d’avantguarda. ¿Quins eren aquests corrents innovadors que exaltaven els nostres inquiets avantguardistes? Puix que fins ara, ningú no ha sabut aclarir què vol dir hom quan anomena l’avantguarda, l’avantguardisme i els avantguardistes en literatura i en art. Vagament, avantguardista vol dir l’innovador, això és aquell qui prova de fer entrar una nova expressió plàstica o literària i que pretén que el nou, pel simple fet de la novetat, té validesa pròpia; vol dir també l’intrèpid que gosa arriscar-se a obrir senders novells sense témer els perills ni la impopularitat i, sovint, sense esperar d’altra recompensa que la del goig personal de la troballa; vol dir l’indisciplinat que s’oposa a acceptar cap regla establerta i pretesament lliure, el qual es vana de treballar en camp lliure sense calendari ni rellotge. Concretament, vol dir el que va davant. És clar que si tots els grups combatents tenen com cal llur avantguarda, retrògrads i reaccionaris poden anomenar-se també avantguardistes.

Molts ja s’han adonat que la tendència que pels volts del 1918 assumia, en l’art i en la literatura del temps, la representació de l’avantguarda, continuada, allargassada o represa per alguns escriptors i acceptada pels divulgadors i crítics ressagats —o ressagots—, ha esdevingut anacrònica i reaccionària. Un cop tombats els Quatre Cantons, l’avantguarda esdevé la rereguarda.

Recordem que els primers assaigs, més aviat porucs, de poesia i prosa avantguardista van aparèixer pels anys en què En Josep Carner publicava Auques i ventalls, Bella terra, bella gent, L’oreig entre les canyes, El cor quiet i Sons de lira i flabiol, títols prou clars perquè capim per quins solells i per quines obagues el poeta, farigola als llavis, cercava el doll de la font clara. Doncs bé; aquells corrents impugnadors de l’inesperat, de l’imprevist, amb corresponsals més aviat modests a Catalunya, malgrat llur denominador comú i excessivament simplificat d’avantguardisme, s’oposaven entre ells amb proclames virulentes i virolades, i ja cap penell no servia per a saber de quin costat bufava el vent. D’ací, entre alguns de nosaltres, la confusió. Eren gairebé simultanis el Futurisme, de rel italiana, arrauxat, violent, dinàmic i nacionalista; el Cubisme, parisenc, estàtic i estabilitzat; el Dadaisme apàtrida, disjuntiu i iconoclasta; el Superrealisme transpositiu, amoral i irreligiós, que pregona en foscs avencs interdits i exalça, per damunt de tot, un cert meravellós; i l’Expressionisme germànic, viltingut o vinagrós.

¿Quins eren els escriptors catalans que provaven d’adaptar la llengua i el vers a innovacions tan divergents? En Josep M. Junoy, marxant de novetats, En Joan Salvat-Papasseit i, segons fan córrer alguns, jo mateix. ¿Què van donar de vàlid? Algunes traduccions, ben útils per a fer conèixer al lector català allò que de nou aportaven tants d’ismes, un rejoveniment de La Revista, que amb tanta de bonhomia i ull benèvol publicava En López-Picó, l’aparició d’una revisteta anomenada Trossos, dos números de la qual reordenava En Junoy i els altres dos —en van sortir quatre i va plegar—, si fa no fa, jo, i, al cap d’uns anys, L’Amic de les Arts on, ultra algunes traduccions i col·laboracions de gent avançada estrangera, hi escrivien En Sebastià Gasch, entusiasta, combatiu i generós, En Lluís Muntanyà, mig erudit, mig garneu, En Salvador Dalí, de Figueres, En Magí Cassanyes, de Sitges, el qual sortia de casa només en nits de pleniluni per a emblanquir-se, vestit de bany, a la platja, i que era el parepedaç de tots els neoromanticismes, ocultismes i sectarismes espirituals. També jo hi publicava poemes i traduccions. El darrer número de L’Amic de les Arts, que havia fundat i dirigit el coratjós cavaller sitgetà Josep Carbonell, va ésser redactat pels més extremosos d’aquell temps, i encara avui és fresc. Més tard, alguns d’ells van escampar per redaccions i ateneus de capitals i comarques el Full groc, imperatiu, que signaven En Gasch, En Dalí i En Muntanyà. Tot ells, i jo, havíem parlat no feia gaire davant el Centaure i tot just si vam ésser esbroncats.

¿Què havien donat, alguns d’ells, com a aportació original en llengua catalana? La composició poètico-tipogràfica anomenada pel seu introductor, Apollinaire, «cal·ligrama». En van compondre En Folguera, En Salvat, En Soler de Sojo, En Pérez-Jorba, jo i En Josep M. Junoy, que és el qui hi va reeixir més. Un dels cal·ligrames d’En Junoy, «Guynemer», va merèixer l’enhorabona d’un neoclàssic provençal: Charles Maurras.

¿Què tenien d’avantguardistes, llevat la disposició formal? Un dia en parlàvem amb En Salvat —als ulls del qual jo aparentava un fill de burgès estilitzat i tolerable. A mi, em semblava que, llevat la frenesia de fer «nou», molt poca cosa. Jo hi descobria, en essència, En Maragall, En Verdaguer i fins i tot En Carner. No pas En Riba, que llaurava mestrívolament en feu propi i amb clarors mallarmenianes i valerianes; ni En López-Picó, que parlava i pensava en vers tot mirant les estrelles quan era nit; ni tampoc En Sagarra, que aleshores escrivia el «Comte Arnau». En Sagarra, com En Carner, tenia els seus seguidors i imitadors, molts d’ells floralers; però no va influir els avançats. En Carner, en canvi, hi fa claror com En Maragall. Puix que, ara, passats trenta-cinc anys, i en perspectiva, és fàcil de constatar l’impacte de Joan Maragall en el tema, i de Josep Carner en el lèxic i en la mètrica, en els poetes de les dues generacions posteriors.

Jo, que tenia els meus dubtes, creia que tots els mitjans d’expressió són bons per al qui ha nat poeta. No li calen preceptives ni retòriques i la seva art ha d’ésser personal. Cada poeta és ell mateix i està compromès amb ell mateix i amb la vida; però del tradicional pot aprofitar el vocabulari, que ha de procurar d’enriquir, i certes formes d’expressió que el temps i l’experiència han justificat. Em malfio dels poetes que s’inspiren només en l’obra dels altres, a alguns dels quals se’ls afluixen les cames quan algú els diu que no viuen al dia. Se satisfan de les engrunes de l’herència d’altri.

És aquesta doble afecció per l’aportació original i inèdita i per la continuïtat, que em feia dir a En Salvat, com ja havia dit a En Folguera, que establir com a pròpies les normes acceptades per les altres comunitats culturals podia pertorbar la fixació de l’idioma. La nostra literatura, veníem a dir, no era cap successió. I assenyalàvem alguns dels factors responsables de la lentitud a incorporar la llengua i la literatura pròpies a llur dignitat generativa. En Folguera compartia amb mi una temor: que la integració sobtada de la nostra cultura a l’avantguarda o avantguardes europees contemporànies no representés la seva absorció per un cosmopolitisme romeu i enyoradís que les sensibilitats extremes projectaven com un refugi per a llur hiperestèsia. Encarats a tantes d’activitats indecises i amb un instrument lingüístic amb gruix d’engrut del temps, temíem de perdre les característiques fonamentals de la cultura comuna i la de cadascú en la seva personalitat radical. Els diversos intents que coneixíem destinats a aquella incorporació els consideràvem no solament ineficaços ans sovint contraproduents. Alguns dels poemes que coneixíem eren versions generoses de la producció de literatures cansades, temoroses de fossilitzar-se en llur pròpia acadèmia. ¿No contribuíem, ens dèiem, a una incorporació invertida i a la penetració, en una literatura irresolta com la nostra, d’un element nociu?

No és pas que impugnéssim la tendència a cercar nodriments externs, a acceptar el mestratge acreditat d’autors moderns, i a preferir una determinada literatura, un poeta exclusiu o un llibre arriscat però fonamental. Més aviat ho crèiem natural i, en alguns casos, propugnable. Allò que jo creia aventurat, i així ho vaig escriure a Monitor l’any 1920, era la versió immediata d’aquestes pràctiques o experiències en l’estudi de les quals no exercia hom una crítica imparcial. La indiferència davant l’expressió en llengua pròpia de les provatures llicencioses d’uns lírics anòmals, estimulada per llur interpretació, podia afavorir la producció d’obres estranyes a la pairal cadència o allunyades del seu realisme espontani. Hi havia el perill que alguns d’aquests avançats s’esforcessin per alliberar-se d’una sintaxi que desconeixien. Puix que alguns ignoraven les lleis del propi idioma i l’empraven amb el desaire d’alguns aficionats. No sabíem l’avantatge de la substitució d’un floralisme retardat i reaccionari per un altre d’avantguardista. Totes dues activitats, concordes a propagar-se demagògicament, s’oposaven, al meu entendre, a l’elevació estilística d’una llengua i d’una literatura amb ambicions d’universalitat. Els uns i els altres no amidaven prou l’abast de llur feinejar irreflexiu.

D’ací que fos en aquell temps i a la mateixa revista (i això fa més de quaranta anys), malgrat la meva afecció per les recerques i la investigació lliures en el camp de la poesia, que escrivís:

«A la literatura contemporània dos noms assenyalen magníficament una noble orientació literària als nostres escriptors: Josep Carner i Carles Riba. Josep Carner, com Ronsard a França, el Tasso a Itàlia i Garcilaso de la Vega a Espanya, ha donat la màxima perfecció a l’expressió poètica tot mantenint l’element clàssic en una època poc propícia per la manca de predecessors immediats. Ronsard, a l’alba del gran segle XVII francès; el Tasso, a la posta del període clàssic italià, i Garcilaso, al bell mig del segle XVI espanyol, donen a llur llengua nacional tota la dolcesa assequible i, en un ambient indecís, mantenen llurs obres en una perfecta harmonia. En Carner gairebé ha realitzat pel seu compte tot allò que, a parer nostre, ha de desenrotllar àmpliament la renaixença per la qual pugnem. De totes les literatures occidentals, incloent-hi l’anglesa, Carner n’ha copsat el seny vivificador i, adaptant-lo a la més clara expressió que no hagi potser conegut mai la nostra llengua, l’ha enriquida o, potser més ben dit, l’ha orientada. Molts dels punts assenyalats per la Pléiade francesa —amplificació i magnificació de l’idioma, usurpació de vocables no vulgars, invenció de mots nous, rejoveniment dels antics, dignificació dels mots populars, elevació de les expressions plebees a una dignitat literària, rectificació de certs arcaismes i llur influència al llenguatge immediat i d’ús corrent— han estat fets vivents pel nostre poeta. Graciosa i subtil, la poesia d’En Carner és avui un manifest doctrinal.

»Carles Riba, tot representant una tendència divergent i potser i tot oposada a la carneriana, acompleix una tasca tan important i necessària com la de Josep Carner. Tot allò que en aquest és extensiu i preciós, en Carles Riba és precís i profund. Escrivint gairebé per reflex, el lirisme contingut i previ que el crema amb lluors mentals fa ardents els mots precisos i durs amb què s’expressa, i cadascuna de les seves esparses estructura un estat d’esperit que fa sòlid i perenne el llenguatge tot aportant-hi l’esforç de dues generacions: la pre-renaixentista i la renaixentista de Guerau de Liost i de Josep Carner.

»Aquests dos noms, joves i il·lustres, de la nostra literatura, han alliberat l’idioma de les traves d’una subjecció secular i li han donat, fresc i jovençà, un estil. Per damunt la clamor dels delirants espontanis, la veu d’En Carner i la d’En Riba canten una tonada segura i perenne. Tot dos, abans de posar-se a escriure, n’han après; abans de fer ús de la llengua, n’han fet un estudi previ. Josep Carner i Carles Riba, els dos enmig d’una renaixença turbulenta i vel·leïtosa, han salvat llur geni literari i han iniciat el període humanista al qual caldrà que s’integrin totes les noves valors que vulguin cooperar a l’elevació de la nostra literatura».

Vegeu, doncs, com en el nostre primer quart de segle, alguns dels qui podíem semblar més dissidents, per inquietuds pròpies de l’època o per les característiques personals que ens feien més aviat uns solitaris, preàvem la tasca d’En Carner.

Amorosos de la recerca i de la investigació, adversos als tòpics i partidaris de la llibertat creadora, admetíem i aconsellàvem al respecte allò que de permanent tenen les formes tradicionals. I insistíem en la necessitat de respectar, d’acceptar totes les aportacions i de considerar les tendències, àdhuc les més distanciades de la nostra, perquè sabíem que una comunitat nacional no és cap feix igualitari i que cada poeta és la veu d’algú o d’alguns. Tots som, malgrat nosaltres mateixos, d’ascendència romàntica i en la pugna entre l’instint i la raó radiquen, potser, la nostra originalitat i la nostra actualitat.

Als qui ens plau d’investigar i d’especular o de fer intel·ligibles els fantasmes no creiem gaire en els qui consideren En Carner com un supervivent d’una altra època. Almenys entre nosaltres i a Catalunya i per amor de la llengua i de la seva vivència. Àdhuc els qui equivocadament creuen que cada nova lleva és més sabent i neguen la vigència de les valors de llurs ascendents hi poden aprendre. Talment jo aprenc simultàniament de Carner o d’Ovidi, de Llull o de David, tan joves i actuals.



[Criterion, núm. 26, 1965]



2.



El temps d’En Carner, vist quan jo tenia disset anys i el Mestre vint-i-sis, no era, exactament, el meu temps. No fa gaires dies rellegia unes notes meves escrites en 1911 en uns quaderns personals. En Carner era ja Mestre en Gai Saber i membre de l’Institut. Ultra tot de problemes ètics que ens plantejàvem alguns dels qui per diverses afinitats ens vèiem sovint per bescanviar parers, hi havia, irresolts per als del nostre tarannà, els que posava la llengua i el nostre inconformisme. Els quaderns s’hi refereixen gairebé dia per dia. En Carner, en aquests anys, havia publicat cinc o sis llibres; jo hi esmento El verger de les galanies i Les monjoies. M’hi havia delectat. Considerava En Carner, i no me’n desdic avui, gairebé infal·lible en l’ús de l’idioma, i mot que introduïa en els seus versos —popular, arcaic o savi— mot que incorporàvem al nostre parlar comú. Tant d’enginy a versificar ens emmudia i, si algú dels meus el creia industriós, jo, en desacord, hi oposava la fecunditat del seu enginy. I a tots ens meravellava que fos tan poc indulgent a acceptar tantes de rimes coixes i tants de ritmes amb batecs d’angoixa que descobríem en les composicions dels sectaris dels Jocs Florals.

Tots el consideràvem un clàssic. «Sagaç» i saborós, deia jo. Si de minyonet m’enamorava la frescor del vocabulari d’En Verdaguer, de fadrí em corprenia la intrèpida i jovenívola facilitat amb què En Carner alliberava la poètica pairal de viciots gairebé congènits i que allò que en alguns, d’espardenyívola ascendència, eren foscors de maltempsada, en el Mestre eren transparències i diafanitats a l’hora d’alba. En Carner, tradicional i inventiu alhora, partia de la realitat més immediata per elaborar ficcions. En Josep Carner era, per a tots nosaltres, un Mestre; i cap dels meus no li negava d’ésser un poeta cabdal al nostre país.

Però és ver també, i no és pas nou per als qui en van ésser testimonis, que contrastaven les nostres preocupacions ètiques, estètiques i polítiques amb les que podia hom descobrir en els temes de la poètica d’aquells temps, en la transformació lírica dels quals mestrejava, sense competidor, En Carner. Llur validesa era, sovint, universal; llur emotivitat, per als lectors del país, efectiva. S’adeien, venturosos, amb la translúcida beatitud amb què l’estament alzinat d’aquells anys vivia, meravellat de viure en un terrer on un no res els feia, i encara dura avui, pròspers i benaurats. Nosaltres mateixos, vulnerables al parer d’altri quan ens el donaven amb veu d’almogàver i remors de tramuntana, ens commovíem, potser per por de profanar tanta d’unanimitat amoixadora. Talment com si tot desentenent-nos de mals presagis i precises conjectures, ens sentíssim súbdits benmereixents i figuratius de la Bucòlica Contrada. O que, partidaris de la llibertat del poeta i de la poesia —que només neix, creix, floreix i fruita on hi ha llibertat i que nodreix la llibertat—, fóssim tan tossuts, que refuséssim els qui, del pla o de la muntanya, es delien per dir en vers allò que no responia a la nostra dèria o a la nostra minyonívola disconformitat. Bé cal dir que un no-sé-què ens entestava a fer el sorrut i a provar d’inquietar els plàcids hortolans i llurs piules, i de fer enfutimar els assossegats, escèptics i escarxofats ateneistes. També un no-sé-què com intentàvem, no pas per facècia, de modificar l’estructura del vers.

És de debò que vèiem el país, amb la marina i el paisatge inclosos, des d’un altre costat. I, també, la gent que hi braceja. Un costat que ens semblava igualment poètic i més acostat, encara, al real. No ens feia res, amorosos del risc i de l’esport, d’esbalçar-nos tot provant d’escriure d’acord amb les nostres preteses facultats inventives i, a la vegada, crítiques. Flairàvem, jo, l’altre i aquell —érem poquets però bregadors— la flor novella, nada de l’empelt de l’estètica, o de les estètiques renovades, i ens encofoïa de divulgar-ho perquè hi posessin esment els qui s’interessaven per l’evolució dels sentiments poètics i de llur expressió formal.

El món que tan bellament, i feliç, evocava el Mestre no era, doncs, ben bé el nostre. Potser ens esforçàvem i tot perquè no ho fos. I fins gosaria dir que potser no estàvem sempre prou segurs de tenir raó. Provàvem, i mostràvem, segurs, però establíem de puntetes. Talment ho dedueixo d’aquells escrits meus on, després de referir- me a En Verdaguer, a En Guimerà i a En Maragall gairebé com a pre-renaixentistes, deia —fa, d’això, més de mig segle, i jo tenia divuit anys—: «Tots nosaltres, favets o tremends, lluïsos o federals, cerquem claror, fresca i olor en el vers, en la prosa i en el llenguatge d’En Josep Carner».

Vist d’ara estant, el joc de les generacions no és ben bé el mateix. Quan parlo de la meva, em refereixo a la representada, en poesia, pels noms que integren la llista que va d’En Carles Riba i Na Clementina Arderiu a En Marià Manent i En Joan Oliver, nats tots ells a la darreria de segle, del 1893 al 1899, no estableixo oposició amb la precedent, tan generosament representada per Guerau de Liost, Pijoan, Lleonart, Ors, Carner, López-Picó i Pons, que és la de l’any 80. Ni els canvis no són gaires, ni les transformacions, moltes. Tots aquests noms, vist per la generació actual, integren una sola generació, i d’En Bofill a En Garcés el temps curteja. I és d’aquesta generació sola que destaquen el mestratge d’En Josep Carner i el d’En Carles Riba, dels anys 84 i 94, respectivament. Allò que va passar és que d’aquesta darrera generació en va sortir un grup, més aviat grupet, de minyons als quals plaïa que hom els anomenés avantguardistes. Si més no, provaven d’introduir, en versió autòctona, tot de provatures recolzades en manifests més aviat provocatius, que alguns capitosts d’escoles i sectes literàries i plàstiques exteriors propugnaven amb arrogància i monocle.

Jo diria, ara que som lluny, que volien —o volíem; hi ha qui diu que jo n’era— ésser universals per a alliberar el clos pairal de tant de lirisme camperol, de tanta d’englantina floralesca i de tanta de patufetologia ginestera i suburbana.

Ningú no ha aclarit ben bé fins ara què vol dir hom quan anomena l’avantguarda, l’avantguardisme i els avantguardistes en la literatura i en l’art. Avantguardista vol dir, vagament, l’innovador, això és, el qui prova de fer entrar una nova expressió, plàstica o literària, i que pretén que el nou, pel fet de la seva novetat, té validesa pròpia; també vol dir l’intrèpid que gosa arriscar-se a obrir senders novells sense témer ni els perills ni la impopularitat i, en els més ardits, sense esperar d’altra recompensa que la del goig personal de la troballa. De tant en tant vol dir l’indisciplinat que s’oposa a acceptar cap regla establerta i, pretesament, lliure, i que es vana de treballar en camp lliure sense quadrant ni calendari. És clar que si tots els grups combatents tenen, com cal, llur avantguarda, retrògrads i reaccionaris poden anomenar-se, també, avantguardistes.

Els primers assaigs, més aviat porucs, de poesia i de prosa d’avançada van aparèixer quan En Josep Carner publicava Auques i ventalls, Bella terra, bella gent, L’oreig entre les canyes i Sons de lira i flabiol, títols prou clars perquè capim per quins soleis i per quines obagues el poeta, farigola als llavis, cercava el doll de la font clara. Doncs bé: aquells corrents impugnadors entre nosaltres de l’inesperat, de l’inatès, de l’imprevist, amb corresponsals més aviat modests a Catalunya, s’oposaven entre ells amb proclames virulentes i virolades, i ja cap penell no servia per a saber de quin costat bufava el vent. D’ací, entre nosaltres, la confusió.

¿Què tenien, els nostres amics, d’avantguardistes, llevat la disposició formal de mots i versos, o d’imatges? Tantost com analitzàveu, de prop, llurs poemes, hi descobríeu, en essència, En Maragall, En Verdaguer i fins i tot En Carner. No pas En Riba, que llaurava mestrívolament en camp propi amb clarors mallarmenianes i valerianes; ni En López-Picó, que parlava, pensava i escrivia en vers tot mirant les estrelles quan era nit. En Sagarra, com En Carner, tenia els seus seguidors i imitadors, gairebé tots ells floralistes; però no va influir en els avançats. En Carner, en canvi, hi fa claror com En Maragall. Passats trenta-cinc anys, i en perspectiva, és fàcil de constatar, en alguns, l’impacte maragallià en el tema i el carnerià en el lèxic.

Cap dels meus no va estranyar que el 1919, i a la revista Monitor, escrivís que En Carner feia entre nosaltres la tasca d’un Ronsard a França, d’un Tasso a Itàlia i d’un Garcilaso a l’Espanya del Segle d’Or, i afirmés que ell i En Riba eren, indiscutibles, dos capdavanters.

Als qui ens complaem d’investigar i d’especular, o de fer els fantasmes intel·ligibles, no creiem gaire en els qui consideren En Carner com un supervivent amb poca vigència. Encara hi pot aprendre hom, com jo aprenc d’Ovidi, tan jove, tan actual i tan progressista.



[Serra d’Or, febrer de 1965]





Josep Sebastià Pons





FRAGMENT D’UN ESTUDI



Ja fa alguns anys, en una tarda amb llangors galilees, dolçament arravatats pels encantalls d’una posta de sol familiar i narrativa, hi vaig ésser presentat, quan ajustava l’arjau al timó del llagut, per un altre mitòleg sagaç, En Tomàs Garcés, docte en amistats i mestre en els divins escandalls. Vam salpar del moll d’En Velleu en mar bonança tot cantonejant, rems batent fins a la Cativa, que és un calanc del Port de la Selva amb violes latents i polípers ignorats, tebis i sangosos. Un cop allà ens va abellir a tots tres d’escoltar les veus confidents de les aigües en un clos de farallons, i llurs sanglots vespertins. No l’he oblidat més. I si la sort me’l fa trobador és per a precisar la mesura d’un vers, el sentit exacte d’un mot o el nom imprecís d’una constel·lació.

Tot el físic d’En Josep Sebastià Pons s’avé per tal que el confongueu amb un home del país, pagès o pescador, amb qui ja heu parlat més d’una vegada. Tot hi és transparent: la mirada franca i els mots. I els versos, de mesura perenne, els d’ara i els antics, que regalimen com la gotellada pels vidres de l’alba maresa, íntims com la fosa de neus en coma secreta.

I, també, tan catalans com les valls, els pobles, els estanys i els cims per on he vagat, minyonàs, en hores emergents i solitàries.



[Tramontane, Perpinyà, Janv.-Févr., 1956]





EN LA MORT DEL POETA JOSEP SEBASTIÀ PONS



No ho esperàvem. A En Josep Sebastià Pons, no sabem ben bé per què, li donàvem vida llarga. Abatuts per la mort de tants, i planyívols pel traspàs recent de poetes cabdals, no vacil·làvem a fer-nos forts en la il·lusió de viure anyades de repòs per a escoltar, fresca i vital, la veu dels qui imaginem sans i estalvis. Però els poetes, els nostres poetes, se’n van sense fer gaire fressa i, com ara En Pons, sense esglai, i rialler de cara a l’Etern, a les clarors blavoses d’un gener negligent, amb vesta de mig temps, al peu d’un Canigó amb blancors simulades i al buf d’una tramuntana que s’ajaçava, pels ravals d’Illa, amb púdiques reserves. Alguns dels amics del poeta feia poc que havien rebut els seus vots de benaurança per a l’any nou, acompanyats, segons era el seu costum, d’un dibuix acolorit, bell com un poema, amb masos secrets, camps airejats i tímides arbredes. En el d’enguany, que guardarem sempre més gelosos i que esguardem ara entristits, un arbre, frèvol entre verdors esborradisses, aguanta en les escasses branques vençudes quatre fulles trèmules que, al fort de la nostra esperança, no haurien gosat fer-ne el símbol dels dies o de les hores que restaven de viure terrenal al gran poeta.

Ara fa onze anys —era en un novembre flairós i moradís—, els amics i admiradors d’En Pons s’ajustaven a Illa del Riberal per celebrar el cinquantenari de l’aparició del seu primer llibre: Roses i xiprers. Tot d’escriptors i artistes homenatjaren el poeta que amb aquest recull inicial incorporava la poesia del Rosselló, amb les més altes honors, al cos renaixent de la poesia catalana. Els qui segueixen el moviment poètic en el camp obert de les nostres lletres saben prou bé la unanimitat amb què hom reconeixia el guany que significava per a la nostra literatura l’ingrés d’un nom com el d’En Pons a la llista gloriosa d’escriptors que en aquell temps es donaven, generosos, a una nobilíssima tasca. A Roses i xiprers succeïren, amb ritme lent i segur, El bon pedrís, L’estel de l’escamot, L’aire i la fulla, Canta perdiu, Cantilena…

Més recentment, el nostre col·lega de Perpinyà Tramontane dedicà un número d’homenatge a En Josep Sebastià Pons en el qual, ultra En Pere i En Max Roqueta, En Joan Camp, En Joan Amade, En Carles Grandó, N’Enric Guiter, En Cebrià Lloansí, N’Anna Maria de Saavedra, N’Horaci Chauvet, N’A. Serra-Baldó, En Brazès i tants d’altres crítics i assagistes d’ençà i d’enllà de l’Albera, hi col·laboraren alguns poetes com Carles Riba, Pere Cerdà, Tomàs Garcés, Simona Gay, J. V. Foix i Josep Carner. L’obra i l’home hi eren estudiats i exalçats. No oblidà hom de remarcar que, ultra la seva obra lírica, calia assenyalar d’En Pons las seva tasca de contista i narrador i la seva extrema erudició. Recordem els seus treballs d’història literària, singularment els que es refereixen a la literatura catalana al Rosselló durant els segles XVII i XVIII, el seus estudis sobre Llull, Metge, Roig i d’altres clàssics de la llengua, les seves obretes teatrals La Font de l’Albera, Amor de pardal i El singlar, les proses del Llibre de les set sivelles i tants d’altres treballs que l’honoraven i ens honoren.

Josep Sebastià Pons nasqué a Illa —Illa del Riberal—, camí del Conflent, el 5 de novembre de 1886. Féu els primers estudis a la seva vila, i a Sant Lluís i al Col·legi de Perpinyà; en 1911, els universitaris a la Facultat de Lletres de Montpeller. Exercí de professor al Liceu de Gueret, a Foix, a Angulema, a Carcassona i a Montpeller, on escriví alguns dels llibres que enriqueixen la nostra literatura. Havent refusat la Sorbona, en 1935 entrà de professor a la Facultat de Lletres de Tolosa, on exercí el càrrec amb excepcional prestigi, voltat d’amics, fins a la data de la seva jubilació, l’any 1953. D’aleshores ençà l’il·lustre Mantenidor de la Companyia del Gai Saber ha viscut a la seva casa d’Illa del Riberal, on, per dissort comuna, ha mort el 25 d’aquest gener.

A l’enterrament, que ha tingut lloc el dia 27, hi havia tot el poble d’Illa amb honorables i nodrides delegacions dels catalans rossellonesos, dels catalans del Principat residents al Rosselló i al Llenguadoc, dels occitants de diverses contrades i de la Facultat de Lletres de Tolosa. La Catalunya de deçà el Canigó hi era representada per Tomàs Garcés i Marià Manent, i per J. V. Foix en nom de l’Institut d’Estudis Catalans. Un membre de cadascuna d’aquestes delegacions llegí, ritual i acadèmic, la seva oració fúnebre, enmig d’un planyívol silenci amb ràfegues de llum i tramuntana. Tomàs Garcés, commòs i segur ensems, i en bell catalanesc, hi parlà del poeta, de l’home i de l’amic, i obrí el cor dels presents a l’esperança en expressar el seu desig, que és el de tots, que la «llengua dels avis» esdevingui també, més franca i més pura, la «llengua dels néts».

Serra d’Or, que s’hi ha reconegut representada per tants d’il·lustres col·laboradors seus, parlarà del poeta amb més d’extensió.



[Serra d’Or, febrer de 1962]





Lluís Bertran i Pijoan





En el límit d’or: Poemes, de L. Bertran i Pijoan.

Barcelona: Altés, 1921.



Una penúria de publicitat crítica redueix encara més el nostre petit món literari. ¿Per què aquest desinterès, aquesta absència de curiositat àdhuc entre els col·legues dels quals en caldria esperar una atenció cordial? Apareixen els llibres dels nostres poetes, en tenen esment llurs familiars, manta noia gentil, manta dama generosa i el cercle d’amics ara i adés coneixedor del contingut d’aquells.

Un deix amarg per a l’autor el dels mots que una diplomàcia vulgar posa als llavis del col·lega indirectament interrogat. Més amarg encara el del silenci. Vós, poeta, haveu viscut una passió sentimental o intel·lectual; haureu elevat la vostra vida fins a coordinar-la amb el ritme superior que el més ínfim esdeveniment ateny sota el brill dels estels; haureu agregat al mot viu que el líric exultament us suggeria sota una pressió imperiosa, els mots opacs que la vostra educació literària o la vostra fina percepció de la lògica del vers us dictava. Haureu fet més: haureu extingit gairebé la vostra veu perquè el secret que en la divina commoció éreu iniciat sigui tramès intacte a qui també, com vós, l’obaga frondosa, la nit baixa i les ombres augustes que transiten de l’obaga a la nit [li] són tan clares i cenyides com la del pollanc damunt l’estany o del moixó damunt la prada al bell solei.

Àrbitre del secret, reduint-lo a la vostra mesura humana i catalana, curàreu de divulgar-lo més encara: de l’amic, a l’amada; del cercle, a la ciutat. Espiàreu el gest i la paraula dels vostres confidents; recercàreu, àvid, per fulles i correspondència. El vostre neguit ha estat va: ¿havíeu cregut ordenar la vida d’altri al to d’aquella mesura? Cadascú entre nosaltres té el seu secret, propi i únic expandible. ¿Per què novament un importú? Entorn la vostra veu, el silenci. Entorn cadascuna de les mil veus, el silenci. D’ací que, entre nosaltres, després de l’exemple perniciós, àdhuc al chor de les mil veus modulades a l’uníson, el silenci es bada amb una golafreria monstruosa.

Tanmateix, però, hi ha entre nosaltres causes precises, materials d’aquest desinterès universal per la labor poètica dels nostres esperits selectes. Per tal com la publicitat crítica a què ens havem referit suposa un cos orgànic de la premsa; suposa un comú denominador d’interès patriòtic en els quotidians; suposa per damunt de tot encara, una pàtria, amb una llengua nacional, amb una literatura oficialment adoptada. ¿I hom pot reclamar l’atenció de qui ha començat de mostrar-se silenciós per la pàtria, per la llengua i per la literatura? Talment el protagonista d’un film americà viatger en una diligència transmuntanyenca reclamant davant l’atac dels bandits la protecció del conductor del vehicle, així mateix bandit i, ¿per què no?, el seu cap de colla. Si som en país envaït, verament que l’invasor no té pas servidors més fidels que els conductors d’això que hom apel·la vehicles d’opinió.

Aquest preliminar era, tanmateix, inútil. Són coses antigament sabudes. Se’ns ha confiat, però, un secret daurat expressat amb tonada opulent:



quina cosa tan plena de dolçor,

amiga, en aquesta hora beneïda,

sentí’ el repòs del cel i la remor

que puja de la terra dolorida,

després d’una jornada que ja mor!



I és ell qui ens aconsella de recordar la melancòlica decepció quotidiana.



En tot el llibre d’En Bertran i Pijoan el secret és aquest repòs del cel, de la nit i de l’amistat. De vegades un abandó excessiu deixa flotar damunt l’ombra divina que protegeix el repòs unes papallones multicolors, en forma de mots eixelebrats i estantissos, que desvien per un moment el respir i l’acceleren, enganyador. D’aquí certs versos que al contacte d’un d’aquests mots es precipiten i, paradoxalment, allarguen el poema, el desarticulen i obliguen el poeta a recórrer a les agulles imperdibles que amb forma d’i conjuntiva tan cares són a un íntim company seu, poeta així mateix: En Ventura Gassol.

Però quan el repòs és governant, gairebé sempre els versos llatins d’En el límit d’or s’escorren matisats de les ombres de l’obaga i de la nit, càlids del cor i de la intel·ligència que els compon, encomanant-vos-en el ritme, sentint-vos-en dominat, impossibilitant-vos el diàleg i obligant-vos a coincidir de cor, d’intel·ligència i de paraula amb el secret del secret i arribant a coordinar per un instant la vostra vida amb aquell ritme superior al qual ens havem referit.



Deixem, amic, els gaudis de la gent,

i entrem a dins del nostre pensament,

mateix que fos al cor d’una ampla urna

d’auri cristall, en la nocturna

serenitat, en el silenci greu

del món, adormit en la falda de Déu.

Amic, escolta bé:

que si en l’ombrós tossal, a vora un llimoner

hi ha cítares que dicten, en remoreig d’abelles,

romances de connubis a les dansants parelles,

nosaltres posseïm el goig de cada dia

en la paraula clara, que no s’estronca mai;

i així com joc d’amor té hores de desmai,

…en amistat no hi comptis ni dol ni gelosia,

ni enuig ni cansament,

sinó la joia eterna d’un nou començament.



La musa d’En Bertran i Pijoan, alliberada dels falsos oripells neopompeians que de tant en tant fadiguen l’esguard, assolirà del tot no el silenci ans la paraula greu que lliscarà per les nostres oïdes com un nèctar suau per la convexitat d’una terrissa.



[Monitor, núm. 6, desembre de 1921]





Carles Riba





CARLES RIBA I ELS SEUS CONTEMPORANIS



Tot símbol té quelcom de mític. Carles Riba, comentant unes cartes de Joan Maragall, escrivia un dia de l’esforç «per a fer correspondre l’home del mite a les exigències del nostre amor». Són paraules que tradueixen a la lletra el neguit que tantes vegades ens descoratja quan volem donar, o interpretar, la fórmula d’un home. La culpa, però, si n’hi ha, és tota nostra. Sovint allò que ens fa de pont per a fer camí vers els altres és la consciència que tenim de les falles pròpies. Com si elles fossin terreny ferm, o conegut almenys, per arriscar-nos-hi a una exploració. Cal acceptar el símbol en bloc, sense intentar d’afaiçonar-lo ni de reduir-lo a escala nostra. Ni fer la crítica de la seva obra fins que ella se’ns presenti com el testament de l’autor, totalment deslligable de les seves vivències, si puc repetir una paraula que li era cara.

No he escrit això per tal de pal·liar la meva impossibilitat, avui per avui si més no, de prendre com a tema d’aquestes ratlles algun aspecte isolat de la vida o de l’obra de Carles Riba. No sabria preferir-ne cap. Furgo en els meus records. Ell era ben jove quan el vaig conèixer. El veig a l’Escola de Bibliotecàries, en les seves dues etapes, abans i després de la Dictadura. En la segona especialment. Allò que eren les seves lliçons, jo ho llegia molts dies als ulls d’algunes deixebles seves. Tampoc no podré oblidar una conversa després del seu primer viatge a Itàlia. I unes hores a Regensburg per veure amb ell el Danubi, que, aquell dia, no era blau, sinó verd. Tanmateix, no vull esbatanar el llibre de la memòria. Una cosa sí, que la diré, perquè tot ho endolcia: aquell fons de cordialitat autèntica, patidora de vegades, mai no afeblit. Ni quan s’irritava. I sempre, igual quan era jove i publicà les Estances, que quan li sentia llegir i comentar una elegia de Bierville, o un fragment de la seva versió de Sòfocles, sempre experimentava al seu davant un gran sentiment de respecte. No em refereixo ara a l’obra, sinó a la persona del seu creador.

Per això a tots els cercles on va actuar, no solament ha deixat record, sinó encara petjada i estímul ombrívol. I, com ell deia, mai no va combatre com un fantasma.

És possible que algú, indecís, dubti de la meva asserció o que, sever, cregui que m’equivocava en els meus judicis; però és ben cert que allò que em va seduir d’En Carles Riba a la lectura dels seus primers versos va ésser que escrivís amb deler de plenitud i amb set d’intel·ligència. No era gaire freqüent, aleshores, i els qui no vulneraven l’art irritaven per llur invertebrada parlera. Per a mi, amb instint de llibertat, la descoberta, dins el clos mairal, d’un poeta que, tot rimant, elaborava conceptes i hi associava imatges íntegrament poètiques i que, com si jugués, a l’imprevist, prodigava normes, va ésser un goig. Després d’En Josep Carner, tan prodigiosament hàbil, i tan segur, graciosament rigorós; i simultàniament amb En Josep Maria de Sagarra, àgil i fàcil a sorprendre el lector amb imatges quotidianes fresques i terrals, En Riba, fins a cert punt, em confirmava. No pas amb els meus assaigs, on cercava el nou per ventura amb mà inexperta, ans bé en el pler de moure’s, com qui s’exercita, en el planell de les idees. O de retrobar el símbol a la forest de les imatges.

Hi havia aleshores tot de versificadors prou ingenus per a deixar-se convèncer pels qui, de sempre, confonen el fàcil amb el ver, els quals, en negligir la substància dels mots, anul·laven sistemàticament allò que contenen de poesia. Vull dir que, tot emprant un vocabulari abundós de possibilitats, aconseguien d’empobrir-se i d’empobrir-nos. A mi, que crec en la coexistència no ben bé de veritats però d’aproximacions a la veritat, m’irritava la indocta facilitat amb què alguns, en escriure en vers, abolien la poesia; però em confortava la presència de qui amb jovenívoles tendrors i amb duresa conceptual practicava el poema més enllà de les convencions equívocament tradicionals. En Riba, entre els meus contemporanis, sàviament i amb justesa, reforçava la posició d’aquells a qui no plau de capbussar-se en un toll tèrbol i s’apliquen a definir-se nets i distints.

Jo ja sabia aleshores que la força o la feblesa de cadascú davant les realitats poètiques, evidents, o el guspireig de les idees, s’ajustava a la coneixença de l’instrument amb què assagem d’expressar-les. I en aquesta lluita, aspra i excitant, per a mi voluptuosa, En Riba s’afirmava positivament i estimulava. Mal comprès, potser, per alguns dels qui, dòcils a la lletra, no eren prou hàbils a descobrir-ne la intenció inicial, deixebles fortuïts, allà on en Riba acumulava, ells dissipaven. Tant d’erm a frec de florida contrada! D’ací l’error d’alguns lectors d’aquells dies que blasmaven, en conjunt, una tendència, no pas categòrica, ni dogmàtica, però definida, per tal com hi havia qui confonia la imitació grosserament formal amb allò que és inimitable: la natura donada del poeta que sempre, joiós o malenconiós, precís o diferit, roman sol, idèntic i lliure en la seva solitud. Ja hi ha qui ho ha dit: és el poeta qui dóna i no rep. I aspira, a recés de la seva ombrosa singularitat, a vèncer sense recompensa. No escolteu el qui confon el poeta amb un col·lector de corones antològiques.

El 1919 jo escrivia, i ho vaig repetir més d’un cop, que En Josep Carner i En Carles Riba eren els primers poetes renaixents, en tant que m’arriscava a opinar que Jacint Verdaguer era el més eminent dels poetes pre-renaixentistes i el més representatiu. Tan diferents l’un de l’altre, i divergents en llur sòlida posició inicial; l’un en la seva concreció secular i la seva expressió permanent; l’altre, complex i convergent. Cadascun d’ells, però, assajant de transcriure la mòbil realitat en un llenguatge nou, net i concís, àrbitres de llur propi instant amb clara —i gerda— diversitat. Tan distints i distants; i tan acostats en llur amor envers l’expressió precisa i la matisació franca i estricta. Tots dos afectats per la presència del moment, emotiu o mental, que els decanta a realitzar-se en vers.

Sense gaires lleures en llurs activitats professionals, en una societat distreta, i subjectes a una comunitat adversa, no reflecteixen en llurs escrits ni la dilapidació del temps que abreuja l’estil de tants de poetes actuals ni la fatiga d’un viure agitat en una època per a tots cabdal però efectivament commosa. L’ull irònic d’En Carner, com si guaités les gents i el paisatge amb les parpelles mig closes i salvant el cos del baterell, amb una evident facilitat, quan descriu, i si descriu, no solament no s’evadeix, ans, graciosament figuratiu, evita les colors i els sons crus. D’ací l’eufonia dels seus versos, la gràcia integradora del poema i aquell aire de gravat d’època que els fa tan personals. En Riba, tan original i individual en l’aplicació de les normes clàssiques, però advers per temperament i per principi a totes les formes de la confusió mental, resoltament més a prop dels temps d’ara, s’aplica lentament i exactament a ordenar el món propi atacat per tants d’adversaris. Destre en l’ofici, diríeu que escriu a mitja claror però airejat, finestra oberta, per les aures més pures. Allò que ha vist, allò que ha estimat, allò que ha debatut, allò que ha viscut, allò que ha llegit, ho descobriu amb lluors de natura morta en els més complets dels seus poemes. De vegades embosca els símbols en un clot de mots eixuts com si provoqués el lector; però l’anècdota inicial, latent a cada estrofa de la composició, us n’assenyala la presència, i allà on els malpensats delaten fosques intencions de sabent maligne, descobriu el joc expert d’un humanista gairebé franciscà. Ningú experimentat i competent no acusà En Riba d’ésser més fosc que ell no pretenia quan situava els objectes en una mitja claror adient al misteri propi que, intencionadament, volia provocar. Si de cas ho atribuirà a la singular afecció per un vocabulari, de tan exacte, rost, i de massa eixut, inharmònic. Però totes aquestes qüestions, si les debatem, tendeixen a una mateixa finalitat: manifestar l’esforç d’un grup d’escriptors doctes que, en expressar-se en vers, han pugnat, i ho han aconseguit, per preparar el llenguatge amb el fi que les promocions no solament disposin d’un instrument apte per a manifestar-s’hi, ans prou academitzat perquè en puguin esquivar els paranys i modificar-ne la presumpció tot bandejant-ne els anacronismes. Així s’ha escaigut en totes les literatures nacionals. És clar que la cosa més urgent és d’aconseguir la unanimitat de tots en un esforç solidari perquè la nostra ho esdevingui.

Contemporanis en aquest període fonamental que il·lustren aquests dos assenyalats caps d’escola, o, més exactament, promotors de tendències, ultra En Josep Maria de Sagarra, a qui hem al·ludit, són En Guerau de Liost, l’obra del qual, massa ignorada, clareja amb esclats de cristall en una fèrvida etapa de la nostra literatura, i l’enyorat Josep Maria LópezPicó, que vivia amb càlida fervor la pròpia intimitat i que es lliurava a la pràctica del vers amb urgència vital. Més a prop d’En Carner, el primer, i més acostat a En Riba el qui, des d’aquella publicació cabdal que era La Revista, va ésser l’estímul de gairebé tres promocions. En Carles Riba el reconeixia com a mestre, i allò que els distingeix és una més alta exigència de l’autor de les Estances. Tots coneixem l’aversió d’En Riba als versos impurs i el neguit d’absolut que ostentava amb urc.

Penseu-hi: Carner, Guerau de Liost, López-Picó, Riba i Sagarra. Tots amb llurs pròpies habituds, gairebé tots obstinats à reflexionar sobre la valor dels mots i llur arranjament harmònic, fidels a una llengua que va preparar i ungir amb olis pairals Verdaguer i que enriquien amb ressonàncies clàssiques Costa i Llobera i Alcover, i que amb rimes i amb ritmes proscrits il·luminava amb clarors d’eternitat Joan Maragall. I tots lúcids davant els jocs d’atzar de l’esperit que s’individualitza i ara pren, ara deixa. Vull dir que cadascú és ell i no es modifica per adaptar-se a un corrent o a una moda, com s’ha esdevingut més endavant. Llurs signatures no són bescanviables. I recordem dos noms gloriosos i essencials, conscients de llur inconformisme, i morts al llindar de totes les possibilitats: En Joaquim Folguera i En Joan Salvat-Papasseit. El primer, activista que dia per dia us oferia tot de solucions per als problemes vitals de la pàtria, de la seva cultura i de la seva projecció. En Salvat-Papasseit, ambiciós de veritat i de justícia, pur entre els purs i reivindicat amb urgència per l’estol més generosament inquiet de la joventut d’ara. Tots dos avantguardistes de l’avantguarda de llur temps i anostradors de les tendències més extremes del primer quart de segle. Tots van conèixer En Riba i amb ell van debatre temes urgents que, sovint, anaven acompanyats de silencis pregons. No eren pas Marinetti ni Apollinaire que interessaven a En Riba, ans els clàssics moderns de França i d’Alemanya. En Riba juvenil bandejava, ràpid, els prestigis grossers i, a l’univers de les imatges llampants i als agençaments tipogràfics, oposava, fogós, l’univers de les idees i els mots sotmesos. Jo mateix l’escoltava, atent; però, astut i candorós alhora, anava per les meves. Tot i essent del mateix temps, a mi em semblava més gran que jo, i no gosava contradir-lo. Quan li vaig donar, per llegir, les proses que més tard vaig aplegar sota el nom de Gertrudis, mig emmurriat i tot corregint-me la puntuació, em va preguntar per què escrivia d’aquella manera. Més endavant, els anys havien passat, m’assenyalava alguns d’aquells poemes, que l’havien fet enfurrunyar a la primera lectura, com a model de prosa ascètica i de poesia eliminativa.

Em plau de recordar els altres noms vigorosos i segurs que alternen amb tan il·lustre companyia: En Josep Lleonart, llunyà i present, distant i obert, amb poemes on discorren personatges tudesco-catalans amb desmais d’aquarel·la anglesa de darreria de segle; Na Clementina Arderiu, concentrada i silenciosa, sense enigmes, però femenívolament forta i fidel al joc de la poesia com ho era, a la Catalunya insular, Na Maria Antònia Salvà; En Marià Manent, extremament noble, que ha introduït en l’art poètic el deure d’esforçar l’esperit sense perdre la gràcia ni la claredat, i que ha compartit amb En Carles Riba la representació dels qui encara es mouen per exigències ètiques; En Tomàs Garcés, net i immediat en els seus poemes maresos i amb esclats estel·lars en les seves cançons, modern i popular ensems, sense vel·leïtats, i prudent; N’Agustí Esclasans, ple de ressonàncies en la rigidesa d’un sistema, el seu, i poeta cívic en els moments millors de la seva lírica; En Ventura Gassol, esponerós i bíblic, atent als vents pairals i d’irregular misticitat; En Pere Quart, transparent i de llenguatge operatiu, mític amb extrema elegància i ple de justificades rancors…

Hi ha d’altres noms, i bells de recordar. Però els que he esmentat corresponen als poetes de la generació de La Revista en els temps més enyorats. Bé hi eren també En Ricard Permanyer, cavallerívol; En Jaume Bofill i Ferro, ple de subtils delicadeses i amb talent crític reconegut, i, d’esquitllentes, En Lluís Valeri, industriós i púdic. Si s’esqueia, de pas, vagarívol entre gatsaules, En Miquel Ferrà, de les Illes; En Josep Sebastià Pons, de l’altra Illa, i, car de veure, N’Agelet, de Lleida. Però un nom, per la seva plenitud, els representa tots: el d’En Carles Riba. Puix que era més que poeta, més que humanista, més que crític; era, si goso no goso dir-ho, l’Empresa, el Testimoni.



[Germinabit, núm. 65, agost-setembre de 1959]





EL CATALÀ D’EN RIBA



Els qui pels volts de l’any quinze escrivíem en català amb intencions literàries no dubtàvem gaire a afirmar que una llengua com la nostra, amb segles d’existència i literàriament eficaç, era una llengua viva que, si en l’ús corrent i immediat tenia les seves irregularitats i àdhuc les seves defallences, en estabilitzar-se com a idioma escrit, havia de desentendre’s d’ésser una serventa humil del romanç popular per a esdevenir una llengua paral·lela. O, si voleu, una llengua complementària amb les seves lleis pròpies. No vull pas dir que renunciéssim al català parlat com a llengua bàsica —talment algú ho feia córrer— ni que ens esverés l’específica irracionalitat del llenguatge quotidià; però tants d’anys de conreu escàs justificaven la nostra malfiança i que ens ajustéssim, rudes, a unes prescripcions que no determinava cap autoritat acadèmica, però que fixaven les circumstàncies d’una acció que tots plegats consideràvem urgent. Feia tot just dos anys que el nostre enyorat mestre Pompeu Fabra havia redactat, d’acord amb els altres membres de l’Institut, unes normes de fixació ortogràfica, les quals, per als més durs dels idealistes, no eren ja instruccions, ans injuncions. I si de cas En Fabra, en articles successius i amb excepcional elegància, aconsellava, nosaltres convertíem les seves recomanacions en preceptes. La llengua literària era, doncs, per a nosaltres, un fet. La llengua escrita, establerta després d’un treball de selecció damunt el llenguatge parlat multiforme, s’airejava amb l’adopció d’una ortografia nacional.

Tota una adolescència, la nostra, d’aprenents d’escriptor, tan industriosa a causa de la indolència d’alguns, la infatuació de tants i la indisciplina dels saberuts! El criteri d’En Fabra d’establir primer una ortografia i immediatament, en articles i en converses, unes normes, més aviat llargues, que ens alliberaven de tantes d’incertituds, va complaure’ns talment que, contra l’opinió d’aquells qui creuen només en l’espontani i es malfien de la regla, nosaltres, partidaris de la llibertat creadora, i espiritualment inconformistes, ens vam sentir segurs. Tanta de precisió ens feia, encara, més lliures. Com en les altres literatures, el precepte establia el mot, l’individualitzava i el completava.

Va ésser aleshores que els lectors àvids del bell i del nou, van inscriure, gairebé inicial, el nom de Carles Riba a la llista dels autors catalans que havien de fer efectives les nostres esperances. En Riba, en un dels seus primers versos, aparegut a La Revista —i que no han estat incorporats en cap dels reculls dels seus poemes—, em va fer adonar, en llegint-lo, dels desavantatges que comporta a un talent a la vegada clàssic i inquiet, la convivència, en plena minyonia, amb aquells qui anomenaven «Renaixença» les llangors d’una efectiva decadència. Penso en el poema «In memoriam» que un altre poeta, En Josep M. López-Picó, va sol·licitar d’En Riba per a ésser publicat en els quaderns quinzenals que tan generosament editava i dirigia. Són uns dels pocs versos que em sé de cor; tant van afectar-me i tant els estimo:



Llàgrimes, llàgrimes, Senyor,

que regalimin gerdament

per sobre l’eixut pensament.



Són uns versos que, per la intenció, recorden el «Cant espiritual» d’En Maragall i, per l’expressió, els d’alguns poetes existencials d’avui:



Per’xò és que planyem els morts.

Som terrenals, i amb sa dolor i sos mals

la vida ens és molt bella.



M’hauria plagut, i li ho havia dit, que En Riba hagués refet aquest poema quan, més experimentat, va escriure les Elegies. Puix que, en llegir-lo per primera vegada, va commoure’m pel tema, on assajava d’expressar la inquietud d’una adolescència, incontestablement precoç, amb expressió retòrica que jo crec que es ressentia del desori lingüístic que va obligar-me a mi a esquinçar els primers propis assaigs. A nosaltres, que glorificàvem les gràcies de l’esperit, el bell llenguatge, les normes civils i la poesia com a camp d’investigació per a fixar el permanent més enllà de l’anècdota, i el poema, en la seva exactitud formal, com una victòria damunt els compromisos temporals, ens afligia la carència d’un instrument idiomàtic prou elaborat; consideràvem minvats el nostre voler expressiu i les possibilitats d’enriquir-lo i d’enriquir-nos.

L’idioma i la seva pràctica eren per a En Riba i per als qui som del seu temps els temes que més ens apassionaven en tant que amb la creació d’un estil ens venjàvem de les exigències del transitori. El nostre patriotisme era un combat no solament per a aconseguir la permanència de l’idioma en el país al qual estem voluntàriament lligats, ans també per a atènyer-ne el senyoratge que ens permetés d’expressar-hi les valors permanents del geni autòcton. Tot l’esforç del nostre gran humanista tendia a aquest fi: intentar l’experiència. I amb una llibertat d’esperit verament exemplar no va dubtar d’anar a la riba extrema del seu pensar. Mentre d’una part es deseixia airosament de l’afecció per determinades formes expressives manllevades als antics i a llur vocabulari, de l’altra feia pràctiques de traducció amb el fi d’augmentar els recursos que permeten a l’escriptor d’expressar-se àgilment i folgadament de la manera viva i actual com s’alliberen, per dir-ho així, de llurs idees i de llurs sentiments els qui gaudeixen d’una llengua elaborada. Ja En Josep Carner havia especulat graciosament i encertadament amb aportacions i incorporacions, i és a aquest il·lustre absent a qui devem el llenguatge que amb diversa fortuna han emprat els escriptors que n’han reconegut el mestratge.

Si comparem els textos de les primeres versions d’En Riba i els de llurs reedicions, és fàcil de descobrir-hi el procés de depuració a què escrupolosament els sotmetia. Aquestes variants afecten no solament la morfologia i el mot estricte, ans descobreixen un canvi de criteri estètic. Si encarem, trio a ull, la versió primera de les Històries extraordinàries d’Edgard A. Poe, no és pas gaire difícil d’adonar-se de la lluminosa sinceritat amb què adaptava el text a la seva sensibilitat evolucionada.

Formes o mots arcaics com «jassia», «ferre» i «pus», són substituïts per potser, ferro i més; expressions dialectals com «jaquia» i «nomia» són canviades per deixava i es deia; formes verbals en desús com «trobí» i «precipití» són substituïdes per vaig trobar i vaig precipitar; els femenins potestatius d’ús dialectal o poètic com «una terror», «una color», etc., esdevenen masculins a les noves edicions. En canvi, per eufonia, canvia les formes perifràstiques «va sobtar-me», «va fixar», «va estendre» per sobtà, fixà, estengué. O bé afina els anàlegs: «espolsar» esdevé esbatre, «agrillonat» encadenat, «astorar» esglaiar, «per ventura» potser, «no obstant» amb tot, «força pena» molta pena, «dintre» dins, «vivent» viva, «duré» portaré, etc. «El llur», precedit sistemàticament per l’article, esdevé llur, «faccions» trets, «novitat» novetat. En canvi «ser», infinitiu, reduït a sistema esdevé ésser, i, seguint aquesta evolució, les formes verbals antigues i avui dialectals del mateix verb en la seva funció d’auxiliar dels temps composts en els temps de moviment, les substitueix per les corresponents del verb «haver»: «s’era acotat» esdevé s’havia acotat, «eren vinguts» havien vingut, etc. I mentre En Carner manté, subtil però amb recances d’època, els possessius «mon», «ton», «son» i «ma», «ta», «sa» i llurs plurals amb més regularitat i profusió, potser, que no pas els clàssics, En Riba els elimina, fins allà on li és possible, de les darreres edicions dels seus llibres de poesia.

No cal pas que digui que les meves observacions no tenen finalitat crítica. Només verifico, i constato. Vull dir només que la intervenció d’En Fabra va ésser un guany per a tots.

Era jo qui cap allà l’any vint vaig escriure, a la revista Monitor, que aquests dos noms excepcionals de la literatura catalana, tan joves aleshores, havien alliberat l’idioma de la seva servitud i que en elaborar un estil nou per al llenguatge —talment com En Ruyra ho practicava en la prosa de creació—, cadascun d’ells el propi, hi cantaven una tonada immortal. Abans de posar-se a escriure n’havien après i empraven el parlar comú després d’haver-lo estudiat. Tots dos, vaig escriure, enmig d’una renaixença desordenada, salvaven llur geni literari i iniciaven el període humanista al qual tenien el deure d’integrar-se les noves valors que, tot expressant-se en llur originalitat i sense fer cua a les finestrelles de les duanes de les altres literatures —com és el mal costum, ara i adés, dels qui no tenen aigua pròpia al pou—, volguessin o poguessin donar, prestigi i originalitat a les nostres lletres. Em semblava aleshores que En Carner, com el Tasso a Itàlia a la posta del període clàssic, com Garcilaso al bell mig del segle setzè castellà i com Ronsard a l’alba del dissetè segle francès, donava a la nostra llengua una escaient flexibilitat i, en un ambient indecís, fixava unes directives a la nostra lírica. I si En Carner ha practicat amb elegant desimboltura molts dels punts assenyalats per la Pléiade —amplificant i magnificant l’idioma, polint vocables vulgars, inventant mots nous, rejovenint els antics, elevant les expressions plebees a dignitat literària, rectificant certs arcaismes i incorporant-los al llenguatge corrent—, En Riba s’apregonava en un lirisme contingut, i amb mots cremosos estructurava cadascuna de les seves estances amb rígida, no pas eixuta, expressió verbal. Potser més conscient que sòlid, el llenguatge d’En Riba és durable i resistent.

Un dels tòpics divulgats, si s’escau que alguns parlin del nostre poeta, és el de considerar-lo «fosc». El miren, el contemplen, l’examinen i en parlen injustificadament com si fos un poeta hermètic i, per tant, estèril, puix que els sembla que no aporta a la comunitat certes frisances que ells, adversos a ço que és permanent, consideren motivació elemental de la poesia. D’altres, en canvi, critiquen l’obra poètica d’En Carles Riba, i dubten que contribueixi a la coneixença d’una realitat transcendent del sentir comú. Jo, que crec que és possible d’ésser poeta sense viure la realitat en la seva transcendència —el camp d’exploració de la poesia és vast—, considero En Riba no pas com un versificador d’enunciacions metafísiques, ni tampoc com un poeta enderiat a passar més enllà del born de l’experiència, ans bé un realista que té en compte, i en la seva plenitud, el testimoni dels sentits. Més encara: crec que En Riba no era temperamentalment metafísic. Carles Riba, segons el meu parer, partia de dades concretes de l’experiència, de conceptes formulats seguint raonaments lògics i d’imatges vitals copsades en el viure diari. La duresa formal d’algunes de les seves realitzacions poemàtiques és deguda a la seva voluntat d’afirmar-se autènticament tot valent-se dels elements essencials que li aportava la realitat concreta o la lògica conceptual amb mots, de tan precisos, literals. En Riba compartia amb Leopardi la creença que les grans veritats no es descobreixen sinó per un quasi-entusiasme de la raó.

Per als amadors de les sensacions epidèrmiques, de les emocions a flor de suburbi, els versos d’En Riba no són intel·ligibles. Disposats alguns a no encimbellar-se, a no aventurar-se més enllà de l’hort de la vila, o floralistes pairals o socials —que és una de les modalitats de la retòrica conformista—, formulen criteris oposats als de qui sostenen que la poesia ha de transcendir l’anècdota per a acostar-se a l’intemporal. En Riba s’exaltava proclamant-ho. Les seves pràctiques poètiques són les d’un emotiu mental amb profundes reserves sentimentals, les quals, de tan clares malgrat l’extrema malícia del poeta, aparenten obscures. Com són fosques, per als estranys, les fórmules científiques o les concrecions lògiques. L’afecció envers el mot just, envers l’expressió cenyida a la idea o al sentiment, desorienta els defensors del llenguatge aproximat. Però el català d’En Riba, de tan agusat, talla.

Em sento joiós d’haver-lo conegut, d’haver compartit amb ell tantes d’esperances, d’haver-hi sofert en tantes de vicissituds i d’haver comprès les seves exigències mentals i retòriques —que no eren pas del tot les meves. El recordo sever amb ell mateix i golut de l’amor d’altri o, sabent i esportiu ensems, copiant, al fort d’una tramuntanada i forejant amb risc, els noms dels peixos enxarxats pels bous de Llançà, o escatint amb entesos la tècnica més eficaç per a pescar amb armallada.

¿Qui gosarà sebollir-lo a la Biblioteca del Poeta Desconegut?



[Criterion, núm. 6, 1960]





HOMENATGE A CARLES RIBA



Feia anys que l’esperàvem. A ell, tan rigorós, potser li hauria semblat prematur, i deu anys per a madurar els fruits de l’estudi de les seves obres, per a aprendre-hi i instruir-s’hi, qui sap si no ho hauria considerat un frau. Blasmava els excessos dels imprudentment sol·lícits i a qui, entusiasta, se li acostava per fer-li saber que el comprenia, li responia escèptic i amb un deix de tristesa: «M’ignoro, encara; ¿què en poden saber els altres?». El desconcertaven els espontanis i els saberuts nats, talment com l’irritava la insignificança dels qui opinen sense meditar i dels qui escriuen abans d’aprendre’n. Deferent amb els qui, eixuts, li parlaven, vells o novells, franc, no condescendia amb l’espontani irreflexiu i adulador ni amb el grimpaire, a qui rebutjava gairebé entonat. Però no parava travetes, ni cimbells, i era obert a l’amistat amb jovenívoles frescors, i ple de tendreses per als qui no simulaven. Les seves crítiques no eren cap desafiament. Al contrari: hi apreníeu sense obligar-vos a acceptar-ne el mestratge. I gaudia si cap contrincant, net i sòlid, li descobria impureses dialèctiques. I més d’un cop li havia sentit dir: cedeixo, amb reserves.

Quan parlava de l’artifici en la creació poètica —mutació d’un cert significat del mot, prevenció contra la imatge intuïda o esborradissa, desafecció per a l’anècdota local o sentimental, les colors abigarrades—: «Jo no pinto, escric». I a una observació meva sobre les possibilitats d’innovacions tècniques que permetessin donar més plasticitat al vers, em va objectar: «Practico la poesia més enllà de les sectes i de cara al pensament. Les innovacions es produeixen en la pràctica de l’ofici, per exigències gairebé materials i més enllà de tota voluntat de fer nou o modern». No li agradava fer trampa: «Podem ésser obscurs; mai ambigus».

A l’homenatge de la Universitat, hi era gairebé tothom que havia conegut En Riba. Tot eren noms assenyalats d’escriptors, d’artistes, de professors, de bibliotecàries. Com s’hi hauria complagut! Era el seu públic. Si n’hagués pogut parlar, sobretot després del gairebé edificant, torbador i límpid ensems, parlament del doctor Jordi Rubió, gairebé asseguraria que, dur i arrelut, no hauria parlat ni d’ell ni de la seva obra. Ans bé hauria excitat els nostres esperits, els hauria alliberat de tota preocupació immediata, posant-los, nu i cru, el fet o el malifet de més actualitat: la de l’ensenyament del grec i del llatí universitaris. S’ho temia, i s’hi referia sovint. Se li enduria la faç, els ulls se li enxiquien talment com si descobrís en un text d’altri una rima falsa o un mot desencertat. I ens hauria dit, enrobustint la veu, endurint-la i amb clarors de tempesta als ulls, si fa no fa: és per la coneixença del grec que pensem i raonem, i per la del llatí que escrivim. La gramàtica elemental, per a tot francès, per a tot italià, per a tot provençal, el portuguès, el castellà o el català, és la llatina. Els bàrbars ens espien: Via! Fora!

Els diaris, fora dues o tres nobles excepcions, no van parlar gaire d’aquest fervorós homenatge. N’hi ha que ni se’n van adonar. Tots agraïm a Tele-eXprés la seva recensió signada Mireia Xapelli. És bo que els seus lectors n’hagin hagut esment. A tots ens plauria tenir complet el memorable parlament del doctor Rubió. Quant a la meva intervenció, goso aclarir que no hi vaig llegir cap apunt. D’acord amb la comanda dels organitzadors de l’homenatge, hi vaig llegir, fragmentàriament i per ordre del temps, els escrits que des de l’any 1919 fins al 1961 he dedicat a presentar, comentar o honorar Carles Riba. Per si fos útil a futurs historiadors literaris, en dono els continguts:

«De noi, el pare se m’enduia, de tant en tant, al barri de la Ribera, on, a començaments de segle, els magatzemers de colonials hi tenien magatzem i despatx. Tot hi flairava cacau, remolatxa i cafè cru, i jo, golut, hi prenia delit. Anàvem de magatzem en magatzem perquè, a primers de segle, el regateig del preu d’una mercaderia com és ara el sucre, era d’un quart de cèntim. Va ésser en una d’aquestes sortides que, una tarda, pels volts del carrer de Montcada, el pare es va aturar en sec davant un senyor que venia per la vorera on anàvem nosaltres, es va treure el capell —un bimba d’ala molt cargolada— o el va saludar amb molt de respecte. Em va dir que em tragués la gorra.

»—¿Saps qui és? —em va dir—. En Guimerà, l’Àngel Guimerà; escriu comèdies i fa versos.

»—¿Que el coneixeu?—vaig fer jo—. Em sembla que tot just si us ha mirat.

»—Mira, noi, és un gran home, i els homes eminents s’han de saludar i deixar-los passar primer, encara que no els coneguem. Aquest no és En Piquet, En Jaume Piquet, que també feia comèdies, però era un beneit que em rebotia pel cap la llibreta de llogater cada cop que li havia pagat la mesada».

A mi, això em va afectar molt i ho he recordat i practicat sempre. Més tard, jo tenia quinze anys i ell vint-i-sis, tot anant d’examen Balmes avall camí de l’Institut, vaig topar-me amb En Josep Carner, que vaig reconèixer per haver-lo vist en uns Jocs Florals. Tot seguint el consell del pare, em vaig aturar, tot fent-li pas i llevant-me el barret tou de feltre. En Carner, jo diria sorprès, es va mig girar, em va mirar de cua d’ull, es va treure, amb grans compliments, el bimba —que era igual al que exhibia En Francesc Pujols— i, sorneguer, què us diré!, mig de debò, mig burleta, em va dir:

—Passi-ho bé, jove!

Va ésser dos anys més tard, l’any 12, que en sortir d’una aula, a la Universitat, En Rafael Closes em va fer fixar l’atenció en dos homenets, vull dir en dos minyons d’aire homenívol que parlaven, cellaarrufats i, ens va semblar, sapients, per les frescors del claustre.

—¿Els coneixeu? —em va demanar En Closes—. Són En Carles Riba i En Lluís Valeri. Jo diria que tots dos han llegit La vida austera, d’En Pere Coromines.

Jo coneixia, d’En Riba, unes traduccions de Virgili i uns versos bucòlics premiats i el prestigi d’ésser un jove doctíssim gairebé precoç destinat a ésser el mestre de la nostra generació. D’En Lluís Valeri havia llegit que escrivia versos amb ressons arcaics i ausiasmarquians. D’En Riba, no en vaig oblidar mai més la fesomia, i em feia un gran respecte. Em sembla que tenia deu anys més que jo d’experiència i sabiduria.

Tres anys més tard, en sortir el segon número de La Revista, els quaderns literaris que va fundar En Josep M. LópezPicó, i en llegir-hi els versos «In memoriam», que signava En Riba, em vaig commoure talment, que hauria volgut trobar-lo aleshores mateix per saludar-lo, barret en mà, talment com havia fet amb En Guimerà i En Carner. Me’ls mig sabia de memòria:



Llàgrimes, llàgrimes, Senyor,

que regalimin gerdament

damunt l’eixut pensament.a



Anys més tard li’n vaig parlar; però va fer el distret com si parlés d’algú altre. Vaig insistir per a dir-li com algunes estrofes em recordaven, tan diferents de tècnica —tan distants, em va fer ell—, l’emotivitat del «Cant espiritual» d’En Maragall. Em va dir que no pensava pas recollir-los en cap llibre i ja no en vam parlar pus, com solíem dir aleshores tot recollint l’estil dels primers escrits. Com ja he recordat més d’una vegada, En Riba orientava converses i controvèrsies cap als raonaments derivats de sòlides proposicions i és d’aquests raonaments que en concloïa l’argument, darrere el qual es protegia convençut, de vegades ingènuament, que era irrefutable. Un dia, i ho conto més llargament en el llibre Catalans de 1918, En Riba, tot fent l’aperitiu vespral amb els col·laboradors de La Revista, va copsar alguns fragments dels poemes en prosa que jo escrivia de tant en tant i que llegia a N’Alexandre Plana, més aviat en veu baixa, potser pel respecte o per la por que em feia el mestre. Es va fer passar els escrits, els va llegir, va tocar l’ase, i em va dir sec i tendre ensems:

—¿Per què escriviu això i així?

—¿És que ho trobeu fosc? —li vaig demanar.

—Ni fosc ni clar; més aviat virós i allunyat, sense il·lació. O com si em féssiu mirar un paisatge a l’inrevés, amb el cap entre totes dues cames.

No vaig saber què respondre; però En Plana va observar:

—Mireu, Riba, jo hi acostumo a mirar el mar, així, sobretot a posta de sol, i encara ho trobo tot, boires i mar, més bonic.

Vaig tardar a convèncer-me de la validesa dels meus poemets. No li vaig gosar dir que també escrivia sonets. Ja més endavant, i després d’haver escrit un poema del mateix to i tot pensant en ell —l’hi vaig dedicar— Na Clementina Arderiu em deia:

—Mireu, Foix, a mi, m’agraden.

Aquest poema, que és el primer que li vaig dedicar, deia així, i és reproduït al meu primer llibre Gertrudis:



Quan érem a la font tots dos, un missatger del rei m’ha dit que hi havia guerra. He pres la meva arma i l’home de la carota de gegant no em vol deixar passar. En allargar-li tu una flor, havia desaparegut. Tu no li donaves, però, una flor, sinó la meva arma amb la qual m’hauria pogut occir. On és l’arma? On és la flor? A l’home de la carota de gegant, l’he vist avui penjat al portal gran de la Seu de Manresa fent una ganyota agònica. Però al fons del gorg de les seves pupil·les t’he vist amb la flor als llavis i l’arma al braç. Per què m’has deixat, Gertrudis?



Dos anys més tard, a la darreria de 1920, fa quaranta-nou anys, Déu meu, qui ho creuria!, En Josep Carbonell, historiador sitgetà, em va proposar de redactar, plegats, una revista: Monitor de les Arts i de les Lletres. Ja al primer número, ultra anònims davantals i texts de crítica política, hi vaig publicar unes llargues consideracions preliminars sobre literatura. Era com un manifest més aviat combatiu on jo provava d’explicar els meus dubtes sobre la utilitat de seguir els corrents literaris d’avantguarda exteriors i sotmetre-hi la nostra llengua de tradició interrompuda. Hi combatia el cosmopolitisme beat i el floralisme xiroi i diumenger, i em demanava, ple de dubtes, si no valdria més que ens esforcéssim a reprendre la nostra literatura allà on l’havien deixada Bernat Metge, Jordi de Sant Jordi i Ausiàs March, tot alliberant-la de la tradició medieval i incorporant-hi l’esperit humanista renaixentista. Hi al·ludeixo En Carner i En Riba, i hi concloc:

«A la literatura catalana contemporània dos noms assenyalen magníficament una noble orientació literària als nostres escriptors: Josep Carner i Carles Riba. Josep Carner, com Ronsard a França, el Tasso a Itàlia i Garcilaso de la Vega a Espanya, ha donat la màxima perfecció a l’expressió poètica mantenint l’element clàssic en una època poc propícia per la manca de predecessors immediats. Ronsard, a l’alba del gran segle XVII francès; el Tasso, a la posta del període clàssic italià, i Garcilaso, al bell mig del segle XVI espanyol, donen a llur llengua nacional tota la dolcesa assequible i, en un ambient indecís, mantenen llurs obres en una perfecta harmonia. En Carner, fins a cert punt, ha realitzat pel seu compte tot allò que a opinió nostra ha de desenrotllar àmpliament la renaixença per la qual pugnem. De totes les literatures occidentals, incloent-hi l’anglesa, Josep Carner n’ha copsat el seny vivificador i, adaptant-lo a l’expressió més clara que mai no hagi conegut el català renaixent, l’ha enriquit o, millor, l’ha situat a la seva vera direcció. Molts dels punts assenyalats en el manifest de la Pléiade francesa —amplificant i magnificant l’idioma, usurpant vocables no vulgars, inventant mots nous, rejovenint els antics, dignificant els mots populars, elevant les expressions plebees a una dignitat literària, rectificant certs arcaismes i incorporant-los al llenguatge literari i àdhuc per influència al llenguatge corrent, etc.— han estat espontàniament realitzats pel nostre poeta. Graciosa i subtil, la seva poesia és en molts dels seus aspectes un manifest doctrinal.

»Carles Riba, representant una tendència gairebé oposada a la carneriana, realitza literàriament una tasca tan poderosa com la de Josep Carner. Tot allò que en aquest és extensió, en Carles Riba és profunditat. Escrivint per reflex, el seu lirisme contingut fa ardents els mots amb què l’expressa i cada una de les seves esparses estructura un estat d’esperit amb una rígida expressió verbal que solidifica el llenguatge, aportant-hi l’esforç de dues generacions.

»Aquests dos noms il·lustres de la jove literatura catalana han alliberat la nostra llengua de les traves d’una subjecció secularitzada i li han donat un estil. Per damunt la clamor dels falsos escriptors, la veu d’aquests dos poetes canta una tonada immortal. Abans de posar-se a escriure, n’han après; abans d’usar de la nostra llengua sagrada, n’han fet un estudi preliminar. En Carner i En Riba, enmig d’una renaixença turbulenta, han salvat llur geni literari i han iniciat el període humanista al qual caldrà que s’integrin totes les noves valors que vulguin cooperar a l’elevació de la nostra literatura».

Dos anys més tard, pel setembre de 1922, amb una colla d’amics, entre els quals el pintor Josep Obiols, érem a Sa Tuna, entre Aiguafreda i Aiguablava. Fa, doncs, quaranta-set anys. Calia anar-hi a peu de Begur estant per un camí pedregós i de mal fer. Hi esperàvem en Carles Riba, i tot eren pronòstics. Sense aigua potable, sense llum i amb cinc o sis famílies de pescadors per veïnatge. En Riba va arribar el 10 i tots vam canviar de fesomia. Ens vam mudar, vam desalgar la platja i vam embanderar el llagut. Tots ens preguntàvem si En Riba es banyaria i si nedava. Sa Tuna, entre la punta d’Es Plom i Cap Sa Sal, tenia poc horitzó i tot hi era arcaic: el paisatge, la gent i el llenguatge. Vam allargar aquella nit, una de les més memorables per a tots els que hi érem, tot cantant velles tonades, escoltant les havaneres que sabien els pescadors i, ja ben tard, aprenent com qui diu el grec amb l’evocació que ens feia En Riba de les trifulgues dels personatges d’Homer. És en record d’aquelles nits sense fita que vaig escriure i dedicar a En Riba aquest sonet:



—La Nit, diem; i el cor comú batega,

Brillen els ulls i l’esperança neix;

El respirar de tots és un sol bleix:

Súbdits del tot, vivim l’alfa i l’omega.



Oh pura nit d’estiu! Tothom ofega

El seu voler, però la Ment s’acreix,

I en el repòs d’un acimat relleix

Fem nostre l’U sota el signe de Vega.



I comença el diàleg tu a tu.

Més enllà de la carn i de la secta,

Llum i cristall en un paratge nu;



I planegem —filòsof!, arquitecte!—,

El futur transparent, en un cel blau,

Del Temple, de la Farga i del Palau.



Al mes d’abril de l’any 1924, a l’estatge de la delegació d’Acció Catalana, i en una de les sessions d’un curset dedicat als poetes catalans de més prestigi, vaig presentar En Carles Riba com el poeta català que tenia més el sentit d’una ascesi de la puresa del mite que ens empeny a cadascú, i com potser el més rigorós en la tria de mots per a expressar els signes amb naturalitat i concreció.

I, pel maig de 1928, al Club Els Estats Units, és a dir, solters, casats i vidus, en una lectura antològica de poemes, presentava els d’En Riba com els del poeta de la seva generació que més s’esforça per defugir el món sentimental per on es belluguen, més aviat indisciplinats, tants de versificadors. El llenguatge expressivament sentimental no és pas el d’En Riba, i es malfia de la intuïció tot gaudint de la troballa del mot —o del joc de mots— que més s’ajusta a la idea o al pensament. No és pas home de pinzellades líriques ni de concessions favorables al trivial i al popular.

Ja més endavant, al mes de març de 1932, Carles Riba va ésser nomenat membre de l’Institut. Jo en vaig saludar el nomenament, al diari La Publicitat [6-iii-1932], amb aquests mots:



Un poeta, Carles Riba, membre de l’Institut



«Per a un full del diari destinat a recordar al lector, tan sovint transeünt!, la permanència de la poesia, la notícia que acaben de comunicar-nos no podria pas ésser més oportuna: Carles Riba, l’admirat Carles Riba, l’alt poeta de les Estances i el savi hel·lenista —mestre de tants i dels millors—, ha estat elegit, en la reunió d’anit passada, membre de l’Institut d’Estudis Catalans, això és, «membre de l’Institut» segons una quasi-convenció internacional.

»Tots aquells que han estat en tractes amb aquest humanista —arribat a l’eminència al ple d’una joventut de treball— no hauran estranyat gens l’elecció. Alguns hauran arribat a sospitar si llegien una notícia vella, un tros de diari d’alguns anys enrere… Puix que Carles Riba diríeu que «ja era de l’Institut». Tots l’hi fèiem, i gosem dir que al seu ingrés tots, això és, tots aquells que viuen Catalunya no solament en la carn, sinó en l’esperit, tots hi han contribuït.

»En parlar de Carles Riba davant un d’aquests auditors tan addictes que es recullen per les sales dels ateneus de districte o pels salonets dels casinos polítics a seguir un curset literari o una divagació cultural, us adoneu que alguns reben aquest nom com si fos de llegenda. «Han sentit aquest nom…». No volem pas dir que aquest allunyament de la massa mitjana, en l’ordre cultural, dels grans noms d’un país sigui exclusiu de la nostra terra. Oh, no… Però és cert que entre nosaltres aquesta «massa mitjana» és tan poc densa, tan prima, que hi ha moments que arribeu a tenir la sensació, no pas precisament en parlar-los dels homes representatius, sinó de temes espirituals d’interès universal i vivents, que us trobeu pels núvols. Una sensació d’allunyament; de vegades una sensació d’abisme.

»És cert que la incompleta catalanització de la nostra premsa, i la provincialització actual de part de la joventut universitària, ajuda a mantenir aquest divorci. És també cert, doncs, que la premsa catalana ha d’accentuar la seva propaganda cultural, ha de combatre amb les armes més eficaces —sigui la que es vulgui la seva posició política— aquest instint que porta el català a anul·lar-se davant qualsevol —polític, esciençat, home de lletres— que arribi facturat d’enans o d’enjús.

»Cal recordar, ara i adés, els noms dels homes més eminents; cal orientar els ciutadans per a la formació d’una massa amb cultura prou sòlida per a saber mantenir a llur lloc els prestigis.

»Carles Riba, home de lletres, humanista, poeta, cal que sigui conegut de tothom. La seva entrada a l’Institut és penyora que el seu talent ha estat ja oficialment reconegut. L’autor de les Estances i el traductor (amb l’Odissea i les Èglogues) de les Vides paral·leles, de Plutarc, que va ésser l’obra de lectura de la nostra jovenesa, ha de veure el seu talent reconegut per la generalitat dels catalans. (No volem dir, ni ell ho consentiria, segurament, pel «populatxo». Aquest ja té les seves «glòries».)

»Saludem En Carles Riba, professor de la Universitat, filòleg, humanista i, a hores d’ara, membre de l’Institut, un dels noms més il·lustres de la nova Catalunya».



L’any següent, al mes de febrer de 1933, va obtenir el Premi Joaquim Folguera, de poesia. Tenia publicats el Primer llibre d’estances, de l’any 1919, i Estances. Llibre segon, de l’any 1930, que va ésser el premiat. Fins al cap de set anys, al 1937, no va sortir Tres suites. L’endemà jo comentava la concessió del Premi Folguera, també a La Publicitat [19-ii-1933]:



Un premi a la poesia



«Quan ahir tarda vaig demanar per telèfon el veredicte del Premi Folguera, una veu afable i deserta em va venir a dir: “¿De què em parleu, senyor?”. La mateixa veu, diligent i deserta, va recórrer cambres i secretaries del Palau de la Generalitat, demanant pel glaç del Premi Folguera. D’altres veus diligents, afables i desertes responien, còncaves: “¿De què ens parleu?”. A l’hora justa d’haver volgut satisfer la meva curiositat, hom havia trobat al portal major un uixer estupefacte, a qui potser li semblava d’haver vist moure’s al fons del carrer del Bisbe cinc o sis membres que, per ventura, podrien correspondre a les dels senyors pels quals m’interessava. Era tard de la nit quan vaig saber el nom del poeta honorat: Carles Riba. Vaig haver d’explicar qui era a un estol de gent important, que amb la seva inflor obtura els porus vitals per on respira el país. Alguns diaris ressenyaven l’endemà matí aquest acte en la secció de “Fets diversos”.



»¿Recordeu el tema de Poesia 1926? Poesia pura, pregària i poesia, Paul Valéry i la poesia pura, “Que no hi ha poesia pura”… Vaig reunir tants de papers que he passat hores per a tornar-los a llegir. He intentat de classificar-los: “¿Què és poesia? Una suggestió, suggerir, allò que suggereix…; la serventa del bell, la serventa del gust, el bell expressat en mots, el bell mancat de formes…; eliminació, depuració, despullament, tria, opció, preferència, el ver, la descoberta del ver, un moviment que tendeix a la veritat; el ritme, un fluid, l’harmonia, l’essència de cadascú, l’expressió d’una ànima, l’elevació de l’individu, el sentiment creador, una emoció, una revelació, una exaltació de l’ésser, una suma d’emocions; un joc, un deport, una diversió, una escapatòria; l’alienació, no es defineix, qüestió insoluble, el misteri; l’optimisme en l’amor, una màgia mística, l’expansió del cor, la sublimació del cor, un acte d’amor directe; una apercepció crepuscular; el sensible; una nova música, etc.”. Cadascun d’aquests papers correspon a un nombre important de definidors importants: de Sully-Proudhome a Valéry, tot recordant Maragall i Salvat-Papasseit i els diversos tractats amb què alguns neuròpates sol·lícits han volgut distingir els poetes. ¿Quina escau a Carles Riba? Goso a dir que cap. Riba percep, a la manera leibniziana, arran de les percepcions confuses, puix que, abans que el ritme, i segons la lògica del raonament poètic, prefereix a la realitat immediata sensible la de l’enteniment. La rima és, en la poesia de Riba, un púdic engany del poeta: un trepig de sandàlies damunt la catifa, perquè els més distrets s’adonin de la seva presència.





»Raonament poètic: si la poesia neix abans que la lògica (això és: si és pre-lògica), si no és sensualitat ans coneixença (A. G. Baumgarten), en Riba hi ha una quasi-simultaneïtat de percepció i raonament. Talment les imatges gravades en un full de tres plecs, diríeu que la descoberta de la imatge coincideix, en l’autor d’Estances, amb el desdoblec del paper. Quan hi ha diàleg —tanta és la seva agilitat de transcripció mental—, tardeu a descobrir si tots dos actors són ençà o enllà del vestíbul.



»Sí, Baumgarten: Croce l’ha reivindicat darrerament i si ens cal, en llengua catalana, un exemple per a il·lustrar el seu pensament estètic, heus ací Carles Riba. Enfront dels empírics i dels sensualistes, els qui accepten la poesia “com a ciència profundament filosòfica”, com una necessitat “per omplir la llacuna que s’obria entre les perceptiones obscurae i les distinctae” (en l’ordre de les percepcions de Leibniz: “obscures”, passió, sentiment; “confuses”, però “clares”: coneixença intuïtiva, poesia; i “clares” i “distintes”: coneixença intel·lectiva, filosofia, pensament). He dit abans que en Riba hi havia una quasi-simultaneïtat entre les dues darreres coneixences: intuïtiva i intel·lectiva. Hauria dit millor: enganyosa simultaneïtat. Tan clara és l’alba que un miratge ens dona les irisacions del cristall del migdia.



»Els mots són, en Carles Riba, minerals. Millor: metàl·lics i candents. La blancor enganyosa d’alguns no és més que la característica de llur incandescència. No us hi podríeu acostar massa, com han fet amb els de llurs vocabularis alguns futuristes i dadaistes. En alguns d’aquests darrers, els mots, vegetals, es vinclen al pes suau de la rosada.



»Hi ha el nudisme de platja, integral, dels superrealistes. Per reacció, alguns retòrics cobreixen llurs imatges amb feixugues draperies. Us cal rendir-vos a la feixuguesa de mil cortines, il·luminar mil llànties de dos becs i tancar mil finestrals per apagar tants de brogits insòlits per heure la nuesa cobejada. En Carles Riba no: la “nua nuesa” és de cambra.



»A l’absència d’esforç d’alguns dels joves poetes d’avui, Carles Riba oposa el seu treball tenaç. No en la descoberta, ans en la realització. La poesia de Carles Riba és una aventura dirigida. La d’aquells, projectada. La d’alguns dels meus, gairebé improvisada.



»Era de justícia estricta que els polítics a Catalunya coronessin un poeta: l’avantguarda de la llibertat ha estat entre nosaltres, els poetes. Sense ells, la mediocre activitat d’aquells no hauria estat mai sol·licitada. Si en prescindeixen d’ara en avant, llur fàcil victòria serà només una perpetuació dels marcits ponents del passat».



L’any 1952, que va ésser el de la seva consagració a Castella, en el Congrés de Poesia de Segòvia, va fer una brillant i atrevida exposició de fets poètics i d’anomalies polítiques, amb èxit rotund. A l’agost d’aquell mateix any, ell i la Clementina em van venir a veure al Port de la Selva.



29 d’agost de 1952



«En Riba i la Clementina m’han vingut a veure al Port de la Selva. Fa un dia mandrós i més aviat trist. Tot, la substància del mar i del cel es barregen, i infonen al poble i a les seves platges i cales sinuoses una vaga tendresa feta de llangors retrospectives. Malgrat un llevant que modifica les dades tòpiques dels qui creuen que coneixen el país, hem sortit amb el llagut i, contra el meu costum de costejar amb proa al Cap de Creus, hem forejat. Tot tenia l’aire d’una pintura nòrdica com les que veiem reproduïdes en els gravats preferits pels notaris conspicus i dentuts per a decorar els despatxos. La silueta d’una de les barques de la parella de bou, submergida en les tristes grogors de la seva pàl·lida solitud, ha encuriosit En Riba. Hem convençut En Quimet, el pescador, d’acostarnos-hi. Com que jo duia, com sempre, el timó, malgrat les reserves del patró, hi hem fet proa i ens hi hem acostat i arrambat. Llevaven la xarxa, i En Riba i la Clementina, plena de dolceses, s’hi han adelitat com uns infants. En Riba s’ha interessat per la justesa d’alguns vocables mariners i tots dos s’han enfilat a la barca per veure com els peixos saltaven pel buc. S’han engrescat amb el nom d’alguns peixos, els menys coneguts, se’ls han après de memòria, i En Riba ha somrigut i rigut com riuen i somriuen els vells pescadors quan la pesca és bona. De tornada, tot passejant pel Port de Reig, En Riba m’ha mirat amb emoció i m’ha dit que ens tractéssim de tu. Ens hem abraçat i hem recordat una de les més belles estrofes de les Estances:



Ulls meus, closos em fóssiu amb porta de tenebra.



»I, mentalment, he rigut i he plorat».



I a l’any següent, el 1953, el dels seus seixanta anys, li va ésser oferta la caseta de Cadaqués, un dels actes més emotius de la seva vida d’escriptor. A l’acte d’homenatge vaig llegir aquest sonet, que era una rèplica del que li havia dedicat a la seva estada, feia trenta-un anys, a Sa Tuna:



Dèiem: la Nit, en una nit oberta

Al rost del temps, més enllà del morir,

Quan les negres frescors són un florir

D’aigües i veus, i focs, en mar coberta.



Per tu i per mi no hi havia, deserta,

Ni mar, ni llar; ni celler sense vi:

Tots en el Tot, sabíem el camí

Just i reial de la Contrada Oferta.



Junts érem U en la immortal sendera,

L’alè indivís, el vent que venta l’era,

I un mot, el Mot, era el parlar comú.



Serfs de la llum i lliberts per l’espera,

Forts en el fort i assetjats per Ningú,

Ens ombrejava una sola bandera.



Cadaqués, 30 d’agost de 1953



I, arran del seu traspàs, vaig escriure:



AHIR ES VA ESCAURE QUE ESSENT EN RIBA I JO AL PORTAL QUE DÓNA A PORT DE REIG, ON LLEGÍEM VERSOS D’ALTRI, VA PASSAR ELLA AMB UN VESTIT NOU. D’ARRIBADA A LA PUNTA DE LA LLOIA, AMB FILS DE NIT I AIGUA DE ROCA FIGURAVA COSSOS CELESTES



A Carles Riba, I. M.



Fronda de mar! Ahir s’esqueia

Que Ella venia, a frec de cordes,

Pel corriol que duu a les barques

—Allà on enjonquen les gambines—

I amb l’urc del foc cremava ombres.



Tu llegies, docent.



Tota de blau i amb flocs de festa

Entrava, franca, a la sendera

Del Roc Votiu: Amb mels antigues

Celava els signes del presagi,

I amb ull novell sotjava l’únic.



…jo bevia amb gots de caça.



Va seguir enllà, la passa dura,

Cap als confins de la torrella

On plana el duc i on, a migdia,

Cada branca és l’Etern, i on brega

L’Instant per a néixer i romandre.



…i ballava a la terrassa.



Passava el coll, amb ales noves,

Entre dos llustres; i, a la calma,

Reia de joia, i plorava,

I amb aiguafil i escama gerda

Va figurar la Nit de l’Altre.



…tu mories, sabent.



El Port de la Selva, novembre de 1959



[Conferència donada a l’Aula Magna de la Universitat

de Barcelona el 28 d’octubre de 1969]





Joaquim Folguera





TRIBUT A JOAQUIM FOLGUERA



La Publicitat surt avui, per primera vegada, redactada íntegrament en la nostra llengua. Al gaudiment de cadascú per aquesta renovació feliç d’un vell full ciutadà, segueix en alguns la melangia per l’absència d’aquell qui, d’aquesta gesta, n’hauria estat per ventura un propulsor cabdal: En Joaquim Folguera. Complim, doncs, en aquesta primera plana oberta del nostre diari, en català, el deure inicial de tributar un record a la seva memòria.

En el dolç trasbals, gairebé voluptuós, per a adaptar La Publicitat a la nostra llengua i incorporar-la definitivament a la causa de la Pàtria, havem tingut sovint la sensació de la no-presència de qui fou un dels nostres amics millors. Ja arran del seu traspàs ens havíem trobat de vegades havent de suspendre la realització de petits projectes, perquè el càlid alè que els hauria vitalitzat s’havia extingit no pas en el batec d’un dolor propi sinó en la tràgica arbitrarietat d’una ventada assoladora. Cada vegada que la nostra voluntat impacient pugnava per realitzacions immediates de projectes vastíssims i quasi irrealitzables, n’era En Folguera l’impuls inicial i n’era ell a darrera hora l’únic recer acollidor. Temps després de la seva mort ens havia esdevingut de dirigir-nos instintivament a l’indret on en vida el trobàvem i, amb l’amargor als llavis de la cendra de les paraules que li volíem dir, mortes a flor de llavi, havíem de recular les nostres passes.

El cercle d’amics que voltava En Folguera era tanmateix divers. La seva paraula, dolça en lliscar, s’afilava agudament al contacte de la carn amiga i ens feia redreçar tènuament adolorits, disposats, però, a l’atenció que ens era requerida. Entorn d’ell, gent que sempre més ha anat d’ací d’allà esparsa, s’havia aglutinat, disposada a acceptar el seu guiatge, a escoltar la seva veu, perenne al nostre record, a seguir els seus consells refermats en la seva gosadia o en el seu seny, a encendre els ulls i els cors amb una de les roents guspires del seu i a protegir-nos gelosos sota la blavor gairebé divina dels seus ulls. L’encís d’aquella voluntat ardent, travada per la misèria per ventura transitòria del seu cos, ens havia subordinat sense adonarnos-en a una autoritat que acceptàvem joiosament. Literats, artistes, periodistes, economistes, homes de ciència i fins i tot homes d’afers, coronaven llurs iniciatives amb les d’En Folguera, i la possibilitat d’atènyer belles coses irrealitzables se’ns presentava tot d’una.

Un dels projectes d’En Folguera era de publicar un gran diari català. No cal dir com a la seva imaginació i, per encomanament, a la imaginació de tots, aquest diari hauria estat el millor del món. Malcontents en absolut dels que surten a Barcelona, més malcontents encara dels diaris espanyols, el nostre diari seria l’ideal. Resseguíem àvidament la premsa anglesa, francesa, nord-americana, italiana, etc., i en cadascun dels diaris d’aquests països estrangers trobàvem innovacions per a introduir al nostre i defectes per a repel·lir. Discutíem la grandària —i ell la imposava—; dibuixàvem la disposició del text —i admetíem la seva—; estenia una llista de col·laboradors liberalíssima i extensa —i l’acceptàvem tal com ens la llegia.

Format que particularment no ens era agradable, tipus de lletra amb els quals no estàvem pas tots d’acord, seccions que crèiem inútils o contraproduents, col·laboradors que mai de la vida no havíem volgut a costat nostre, ho acceptàvem sense contradicció. Per tal com tots aquests detalls en els quals com a tals teníem particularment raó de rebutjar, prenien tot un altre aire en disposar-los En Folguera de guisa i de faisó que els elements més antagònics s’harmonitzaven sota el control del seu voler.

¿Què hauria fet En Folguera en aquests moments actuals? Potser el diari que ell havia projectat hauria sortit temps ha, si no tan perfet almenys acceptable. Potser es trobaria entre nosaltres. I s’hi trobaria al davant, comandant i aconsellant, amb tots plegats mobilitzats a les seves ordres, fent del diari una magnífica toia on la flor vermella de les nostres extremositats jovenívoles encerclaria la púdica flor morada d’una tragèdia personal.

El nostre camí quotidià a La Publicitat és gairebé el mateix camí quotidià que fèiem amb En Folguera. En aquest diví decandir-se de l’estiu, en aquesta flonjor capvespral de setembre, el Passeig de Gràcia ens submergeix en una tèbia dolçor que ens fa parlar sota veu, perquè en veu alta els nostres mots ressonen massa violents. Nosaltres encara ens hi acompanyem amb En Folguera. Li exposem els nostres plans com si ell fos vivent i els rectifiquem com si encara ens hi fes observacions.

Ell, que havia hagut de renunciar a tantes de joies humanes, havia lliurat la seva passió a les coses de l’esperit. Entorn seu, avui, els que havem abandonat amb els ulls encesos i el cor a trossos les joies transitòries d’una prolongada minyonia, formaríem potser legió. Les siringues sonen tan lluny que no en sabem de copsar el ritme ni ens podem lliurar a la dansa. Si encara tenim les mans doloroses de les deixes d’un perfum que ens subjugava, cerquem l’aigua purificadora i eixugem-nos amb els bocins de túnica que servem entre mans. Fem de les nostres amargors, dels nostres plors, dels nostres desigs infinils i insatisfets el combustible que ha d’encendre una passió única: la de l’esperit per Catalunya.

Com En Folguera, fem que de la nostra set d’amor i d’expandiment, se n’enforteixi la voluntat per a posar-la a disposició de la causa santa de la nostra redempció nacional.



[La Publicitat, 1-X-1922]





JOAQUIM FOLGUERA



«No em faig pas la il·lusió de veure’m aplaudit pels ateneistes del 1950!», deia, si fa no fa, En Folguera, un capvespre indecís de les acaballes de l’any divuit. Compartia el parer d’altres escriptors contemporanis segons el qual la pròpia literatura era, malgrat la seva modernitat, pre-renaixent. És clar que en dir això no preveia la catàstrofe: l’idioma, restaurat, seria més pur, l’estil més segur i una nova manera d’escriure elaborada lentament pels millors havia de fixar, anys enllà, una tradició literària. No preveia…

Heus-nos ací, però, amb el nom d’En Folguera repetit entre ombres i presa de tempesta, com el d’un poeta maleït. Ell, tan pur! Els més joves en parlen com si fos l’avi dels qui, vivents avui, en compartírem, quasi adolescents, els afanys, i no és fàcil fer-los comprendre que el gran enyorat seria avui un minyó esportiu i coratjós que els —ens— envelliria a tots.

Allò que els adelerats per arribar cerquen inútilment en llibres d’estímul eren en En Folguera dots fresquíssims: intel·ligència, caràcter, iniciativa, dinamisme, do de gents. La mà dins la mà càlida i generosa i el cor obert a tots els ideals… No pas, qui ho gosa suposar, un Més-Enllà boirós, ni el miratge d’un Horitzó Novell, ans l’avui immediat, intervingut, corregit, modificat, adaptat.

Va escriure bells versos sense l’ambició d’ésser cap poeta cabdal, ans amb l’afany, tot actual, de conèixer a través de l’experiment poètic; va assajar rimes i ritmes, va esbossar cal·ligrames… Tant se val: l’endemà us proposava d’escriure una memòria sobre els moviments nacionals a la Bàltica o us reclamava un estudi sobre Maurras, o us exigia —dolça persistència!— un assaig, dins un termini d’hores, sobre Sorel o Stendhal. I obeíeu. Quants de poemes, d’assaigs, de llibres devem els del temps de La Revista a En Folguera! (Quantes d’empreses haurien reeixit d’haver viscut.)

Home d’idees i home d’acció, patriota i universalista, poeta vivent i crític agut, cavaller de l’amistat, En Joaquim Folguera pot aconsellar, encara, els indecisos, i protegir amb el seu nom, inscrit avui a qualque vaga constel·lació celeste, l’empresa de reivindicar dia per dia la Idea que antany ens va fer a tots col·laboradors en una obra comuna.



[Pròleg a Capvespre d’estiu, de Joaquim Folguera.

Barcelona: Amics de la Poesia, 1944]





EL POETA JOAQUIM FOLGUERA



Per als qui especulem en els afers poètics, on les cotitzacions són escasses i les rendes mortes, l’aparició d’un company nou, amb el seu aire personal —tímid, ambiciós o esventat— i el to i els matisos, no és gairebé mai inquietant. Potser perquè cadascú és segur que treballa en camp exclusiu, que la seva sensibilitat i fins i tot la seva intel·ligència no són comunes, i que del seu cel poètic interior, ell n’és l’únic astrònom.

Quan va aparèixer En Joaquim Folguera, els conreadors del vers més o menys imantat de poesia formaven batallons. Hi havia encara els seguidors de Verdaguer, els admiradors de Guimerà, els parnassians i els simbolistes a la francesa, els floralistes de faixa i barretina que acceptaven com a premi qualsevol accessori de paraigüer o de tinell i els floralistes de coll emmidonat i bimba que eren uns ferms propugnadors dels drets de l’home floralista als premis en metàl·lic. Però hi havia ja maragallians amb un altre ritme partidaris de copsar l’emoció poètica i conservar-la en vers immediat i ordinari; hi havia els amics i seguidors d’En Josep Carner, tibats i enribetats, monocle i tot, si calia, botins de drap pelut i botons de nacre i una flor al trau del gec com Oscar Wilde o el mateix Eugeni d’Ors.

En Joaquim Folguera es va revelar, doncs, quan, sensiblement, la poesia en llengua catalana es preparava per a viure autònoma, transformada pels corrents d’aire de totes les finestres, però ordenada per un règim i acceptant unes normes retòriques prou flexibles per a poder-se moure en un univers poètic propi. I, fet singular, no es va presentar sol com En Verdaguer, com En Maragall, com el mateix Carner, malgrat el bon costat que li feien En Guerau de Liost i En López-Picó. Nats al mateix any, mesos ençà mesos enllà, trobem En Jaume Bofill i Ferro, En Ventura Gassol, En Carles Riba, En Salvat-Papasseit, En Josep M. de Sagarra, jo mateix, si és que hi compto, l’Agustí Esclasans i En Marià Manent. I pocs anys abans i pocs després, a la punta extrema de la llista, En Joan Arús, de Castellar del Vallès, i En Joan Oliver, de Sabadell. És tot un període de la poesia catalana centrat per la generació anomenada del divuit —que data el fi de la guerra del catorze— i, també, de La Revista, per tal com aquests famosos quaderns literaris que va fundar En López-Picó l’any 1915 van acollir com a col·laboradors tots aquests noms i van ésser els qui van donar un simulacre, una aparença d’unitat d’estil i de tendència al grup.

Cap allà l’any trenta-quatre, és a dir, quinze anys després de la mort d’En Folguera, vaig rebre un llibre de poemes d’un jove poeta francès, Gilbert Le Comte, titolat: La Vida, l’Amor, la Mort, el Silenci i el Vent (La Vie, l’Amour, la Mort, le Silence et le Vent). El vaig ensenyar a En Carles Riba, sense comentari, i va fer: «Veieu, veieu, allò que dèiem d’En Folguera». Puix que passada la seva mort i en comentar el llibre que al cap d’un any La Revista dedicava al nostre, malgrat tot, profund poeta —em refereixo a Poesies—, alguns vam coincidir a remarcar la transparència autobiogràfica de la poesia d’En Folguera, si l’ordenàvem segons un esquema que no modificava gairebé gens el que havia deixat indicat per escrit el poeta. Els Poemes al marge del temps, assolellats, flairants o esborradament crepusculars, que eren la Vida; els poemes d’amor, iniciats per «Plany», que avui encara ens commou, i seguits per la confessió «A un amic», pel bell «Sonet de l’amor fallida» i «La companyia del dolor», que eren l’Amor, amarg i asserenat. Els poemes del Poema espars, «El silenci», «Aquesta nit», «La mort», «Voluptuositat de la mort», i els de «El vent», «El silenci» i «El secret», del mateix llibre, i els versos «Ara bufa el vent sonor» i «Invocació al vent» de les Elegies. I, per acabar aquest resum antològic, «El cant del silenci», «A l’engany» i els «Soledat» i «Oh soledat!».

Era ben cert: la Vida, l’Amor, el Buit i el Silenci, i el Vent amb remors de tramuntana, en un aplec de versos que no passen la setantena. D’altres poetes contemporanis glossaven, per esteticisme o per seguir la moda o per a guanyar un premi amb tema i lema, els mateixos tòpics. En En Folguera eren una manifestació d’urgència. No especulava sobre un tema, sinó que provava de resoldre un problema i d’alliberar-se’n. Va ésser en els anomenats poemes avantguardistes que feia, esportivament i sense afanys de recompensa, literatura sense compromís, o sense cap més compromís que el de fer veure i potser i tot fer creure que els catalans sempre estem a l’aguait i, com deia ell, irònic i crític a la vegada, que els de la nostra terra no badem.



[Intervenció llegida a l’acte d’homenatge «Joaquim

Folguera i la seva obra», celebrat a la Caixa d’Estalvis

de Sabadell el 25 d’abril de 1969]





Josep Maria de Sagarra





PRÒLEG

a All i salobre



Teníem, aquell dia, una audiència demanada a En Ferran de Sagarra, pare del poeta. D’hora: a les set del matí, quan les Serves de Maria, del carrer del Clos, baixetes i rancalloses, apareixen de dues en dues arrebossades amb llurs vels negres amb filagarses socarrimades, dels quatre cantons del carrer que dóna al convent. L’Àngel Ferran, tan pur, i primmirat en els seus reportatges periodístics, m’havia demanat d’acompanyar-lo a casa l’industriós sigil·lògraf, el qual jo sabia que trobaríem fresc i matiner, i afanyós malgrat els anys i les afliccions. Pare i fill vivien plegats en una casa d’arquitectura insòlita, neoclàssica d’intenció, però decorada amb penjolls rococó i deixes del modernisme. I amb una imatge de la Verge —o del Sagrat Cor, no ho vam saber aclarir— als dalts, de gruixos esbullats polsegosos.

El vell Sagarra, que anava cada dia a missa de cinc, a la Parròquia, ens va rebre vestit amb brusa llarga de mànegues arromangades, singularment senyor i amb plenitud de bondats. Ens va allargar la mà, com fra Eloi, el porter dels Frares, fàcil i emotiva. Tot excusant-se, com si no fos ell qui ens acompanyava a les fonts del misteri del treball al qual era, anys havia, afectat, ens va contar la seva iniciació, enmig d’altres treballs arqueològics i històrics, a la sigil·lografia. Com si fabulés, ell, tan precís, va establir l’itinerari llarg, airejat i onerós, de les seves recerques. Va explicar-nos, eines en mà, els procediments manuals de reproducció negativa i positiva dels segells, les tècniques de llur ordenació i llur classificació. Ja l’Àngel Ferran i jo navegàvem per mars antigues, i arribàvem al peu de castells on comtes i ducs bescanviaven pergamins olorosos de cera i trementina, quan, de puntetes, va entrar En Josep Maria, que venia de fora. Dissident i distant, no pas dissipat com hauríeu assegurat que es complaïa a aparentar. Va besar, submís, el pare, com un infant que s’acaba de llevar, i, ensonyat sota una bimba de preu i de darrera promoció, va donar-nos el bona nit. Son pare em va confiar, baixet, que «els poetes són així». I, també, que més d’un dia, quan ja ell llevat presumia que el noi tot just retirava, s’amagava per no confondre’l, i confortar-lo. Vam sortir de la casa amb una estampeta cadascun a la mà, de santa Teresa de l’Infant Jesús, que ens havia donat el pietós sabent. Al fresc del fullatge que ombreja el pont del passeig, En Ferran i jo, amb vistes a la mar i al Monestir, saviejàvem, enganyats.

De tornada a casa —dues cantonades més avall— pensava en En Sagarra, el poeta, en la seva poesia gerda i fluent, en el seu prestigi popular, en les anècdotes que en contaven i les faules que ell mateix es penjava. Jo no hi tenia privadesa ni amistat llarga. Ens miràvem, de lluny, i ens saludàvem al portal de l’Ateneu o ens dèiem quatre mots a la redacció del diari.

Jo no florejava, ni feia penya amb gent de lletres. No concorria gairebé mai a les sopades ni als ajusts d’artistes i escriptors, xalests i espirituals ensems, si fa bonança. Només els primers anys de La Revista, quan En Joaquim Folguera, fetiller i patètic, empenyia amb franques intencions i reserves secretes En López-Picó i els seus quaderns quinzenals, vaig ésser testimoni quasi diari del que hom feia i projectava a la penya del Continental, i col·laborador assidu i anònim de les jovenívoles empreses i estimulants projectes folguerians. Mort En Folguera per dissort de la cultura i de la causa de promoció de valors novells i de fundacions inèdites, durant dos o tres anys més vaig seguir flairant el fum de les fàries lópez-piconianes i mirant com s’apilaven les rodelles damunt el marbre, got darrere got. En un d’aquells vespres va deixar-se caure al Cafè, florit i rubicund, Josep Maria de Sagarra. Feia estona que parlava En Riba. De versos, de poesia, de metròmans, dels llenguatges natural, vulgar i tècnic. Tots l’escoltàvem, atents i com empetitits. Transparent i al·lusiu, va parlar de poetes actius i poetes receptors tot recitant versos d’altri en llur llengua original. Jo esperava la intervenció d’En Sagarra; però aquest assentia ostensiblement a les sàvies disquisicions i no l’enfosquien gens les mirades que li queien damunt. A la sortida —el temps marcejava fort— En Sagarra em va convidar a fer la cervesa al Baviera. No sé ara ben bé per què, aquell convit em va semblar una distinció. A tots dos, En Riba i En Sagarra, que érem si fa no fa de la mateixa lleva, els feia més grans que jo.

No ho he amagat mai: em delectaven els versos d’aquell temps d’En Sagarra. Frescs i terrals, em sabia de cor les estrofes més assolellades del seu primer llibre i d’alguns dels poemes de Cançons d’abril i de setembre. No llegia els escrits dels meus contemporanis en prosa o en vers, amb desmenjaments crítics ni arrufaments de nas preceptius, ni de llurs autors no n’hauria desnucat cap amb ull sàdic. Creia que tots, a llur manera, amb falles o encerts, s’esforçaven a col·laborar al moviment progressiu i expansiu de la literatura catalana. Ni tibats ni entonats! Com me va sorprendre que En Josep Maria de Sagarra, entre torrada i torrada amb caviar i glops de cervesa fosca alemanya servida en gots pregons, em volgués fer comprendre que ja sabia que els seus versos no eren del meu gust! Vam aturar el diàleg. En Sagarra, llavifós i ulltancat, ni s’adonava del gruix d’hetaires i rics de trinca, putangues i futbolistes que emboiraven el local aclofats o encrestats darrere la barra.

Li vaig recitar alguns versos de «Chora» i de «La font de la Plaça». Em va dir que li venia de nou. Per a ell, jo era un minyó tancat, eixut i distant; i purità, amb nocturns pascalians. Creia, oh gros error!, que em passava el dia fent fitxes de texts extrets i copiats de les meves lectures, i que les ordenava, amb corc d’arxiver, en prestatges polits. O que llegia els seus versos, si és que els llegia, per a descobrir-hi dissonàncies, comptar-ne les síl·labes i censurar la mol·lície d’alguns acabaments. El vaig haver de convèncer que jo llegia els versos, els seus i els dels altres, com un lector estrany a l’estament dels escriptors, pensant en la comunitat i el seu prestigi, content si hi descobria troballes poètiques i pagat si eren escrits en estil viorós i en llenguatge ajustat.

Confident, i després de fer Adiós! a una parella enflocada i ensivellada que entrava a la cerveseria, em va exposar com concebia ell la poesia a començaments de 1922, què en pensava des del punt de vista de l’escriptor català, quins eren els límits que n’assenyalaven les possibilitats i les raons de la relativa originalitat dels poetes de més prestigi. «Però tots —volia dir En Bofill, En Carner, En Riba, En Gassol, En López-Picó, ell mateix, com abans En Verdaguer, En Guimerà, En Costa, N’Alcover i En Maragall— són poetes de vocació i alguns, com jo, de naixença. I, desenganyeu-vos: tots plegats coneixem els llatins i els italians d’antologia, els castellans del Segle d’Or i alguns d’ara i els francesos de tots temps. Vull dir-vos, Foix, i no us feu il·lusions, que el Gran Inspirat, el Líric Absolut, aquell qui dirà allò que ningú no ha dit mai, amb fons i amb formes inèdites, i que esventarà els fulls de tots els florilegis, no el veurem ni vós ni jo. I si aparegués, a nosaltres, frívols, desenlluernats i desmamats abans d’hora, ens semblaria un monstre. O un espectre».

Jo anava descobrint en Josep M. de Sagarra la coexistència antagònica d’actituds sentimentals i populistes, d’inclinacions retòriques, d’habituds mentals i rutinàries i de nobles preferències electives que modificaven el concepte que els qui vaguen per porxos, placetes i eixides pairals tenien del poeta. Puix que talment com feia poc Carles Riba ens havia parlat de La Jeune Parque i d’Hérodiade, En Sagarra esmenta Tasso, Garcilaso, Malherbe i Goethe. És a dir: per concretar i definir una posició postromàntica. En Sagarra, com En Riba, no creia en el foc sagrat ni en el furor poètic; ni, potser, en la inspiració i en el buf dels déus. Tots fèiem En Sagarra fervorós de la paraula viva i favorable a l’ús de molles llicències poètiques; però el que em deia aleshores, amb moderació episcopal i contenció ignasiana, sense interjeccions ni parèntesis, descobria un personatge diferent al de la imatge que ell repartia de mà en mà per penyes, redaccions i cercles d’upa. Com si Carles Riba l’hagués ullprès o jo fos un sectari rigorós i sever que esquiva els defallents. «Mireu, Foix: ni en literatura, ni en art, ni en política no sóc ni davanter ni saguer. Sabeu com me plau Horaci».



Anys més tard, a platja oberta, vam reprendre el tema. Hi havia alguns llibres més entremig: novel·les i comèdies; i articles d’estil clar, ponderats i entusiastes, però atractius i, més d’un, docent. Vaig recordar-li la sòbria declaració que m’havia fet, anys havia, sobre la natura i les valors de la poesia, l’afirmació de les seves preferències pel vers fonamentalment rigorós i el mot lúcidament triat, i la sorpresa que vaig tenir, aquell vespre mateix, rellegint aquells llibres, quan em vaig adonar que el fet poètic i la seva aura es feien esborradissos si topava amb versos desgavellats, mots sobrers o inconcrets i estrofes prolixes. Això és: que aquella relació que m’havia fet En Sagarra de normes preceptives adverses a l’espontaneïtat i a la deixadesa, em distreien de llegir-li els versos amb la simplicitat i el goig de les primeres lectures. Vam riure plegats. L’aventura era fàcil de comprendre.

Ja els forasters brogien entre llaguts i cordes tot passant, en aparença, les vacances. Gaudíem de vents elisis i bevíem vins de reserves augustes. Era un migdia de juny ple de la pròpia substància, al Port de la Selva, pocs anys abans del seu afollament pels bandolers de l’edificació i els paquiderms de l’especulació rústica. «Vós —em diu En Sagarra— dragueu els mots de vocabularis secrets, i afrenalleu els versos talment com els nostres almiralls les naus i les galeres abans de començar l’atac». I amoixant-se la brossa del pit com qui pentina la barba, fa: «Jo tampoc no tiro al dret com alguns pensen, diuen o escriuen. Conec les regles del joc, i sé l’ofici. Vós també ho sabeu prou, encara que sigueu el banderer, o l’almoiner!, d’una altra germandat. Llegiu el que han escrit d’All i salobre i el que en diuen Boqueria amunt».

Coneixia l’All i salobre. N’havíem parlat amb lectors que ignoraven la vida ínfima, escarrassada i feixuga de l’home de rems, i el que són la costa i els pobles del Cap en els dies rúfols i adversos. No sabien res del seu tremp davant la natura i la fretura ni d’aquells qui, vençuts i encasolanats, no provaven de deseixir-se dels hàbits avials. Malgrat l’horta, la vinya i l’olivar. A mi, i En Sagarra ho sospitava, aquesta novel·la —no sóc lector assidu d’aquest gènere de romanç— em posava tot de problemes ètics i estètics. Era de debò que cap allà l’any divuit el viure humà, la misèria humana i el paisatge per reflex, eren talment com, amb gruixos de mangre i engruts de quitrà, evoca En Sagarra. A la costa del Cap de Creus i, també, a d’altres indrets del país: els narradors més conspicus en fan testimoni en llurs escrits. A mi no em tempta massa de perdre el temps llegint la biografia d’un pellingot com és ara la d’un seminarista fracassat quan el personatge és vulgar i gens original. No em diverteixen les escenes grosseres ni em distreuen gens ni gaire els vocabularis naturalistes. No pas per llur audàcia, ans bé per llur poca malícia.

Talment ho vaig dir a En Sagarra. Però vaig reconèixer que era una crònica verídica i, dins el seu estil abrivat, reeixida, d’un moralista rigorós que es projecta pertot: en el paisatge i a l’alcova. I, també, d’un escriptor de raça que s’allibera, sense reserves mentals, d’un pòsit de desigs i de repugnàncies, pròpies o atàviques, mentre aboca, a doll, els colors del tenyidor, i s’hi rabeja. De la mateixa manera que els esquiadors de muntanya o els qui salven els espadats de la costa seguint el senderol de les cabres o el camí dels carrabiners en acimar-se són temptats pel vertigen, l’escriptor dotat i directe, amb els cinc sentits atents i esbadellats, atret pel propi abisme pot ultrapassar l’esquema.

El Port, aquell migdia, ni en mar ni en terra no s’adeia del tot amb el que Josep M. de Sagarra descriu en la seva novel·la. Si ens haguéssim arribat, a peu, fins a la platja de Fornells, passant pel bosquet de pins de damunt les Covasses que recorda els voltants de Siracusa, i hi haguéssim trobat un altre Quimet folgant, amb pler, amb una segona Marí, no hi hauríem vist gens de malícia i potser ho hauríem trobat d’una innocència virgiliana. Ja els temps mudaven, i, si al Cafè de la Marina als pescadors els tolerava hom de seure a la vorera, ens hauríem adonat que anaven més polits i que doblaven les bevendes. Als vespres, els nois dels pescadors més prims i allargats que els seus pares, hauríem descobert com empaitaven els primers vols d’estrangeres que airejaven al moll i com, de nit, hi alternaven i hi ballaven. I a l’escar de la Timba hi hauríem vist, entre els llaguts negres, d’altres pintats de vermell, de verd, de blanc puríssims. En remarcar-ho a En Sagarra, em va dir que el corc hi era igualment.

El corc! Si els personatges més destacats d’All i salobre haguessin nat, crescut i viscut ara, malgrat possibles maneres atàviques de comportament, latents i dissimulades, llur novel·la seria la d’un altre escriptor. La Marí seria casada amb un enginyer de la Fiat, viuria a Itàlia i tornaria al Port, per les vacances, en cotxe propi, amb tres o quatre criatures i sogra amb diadema. En Quimet faria de mestre d’estudi a Sant Llorenç de la Muga, s’hauria casat amb la filla del sergent de la guàrdia civil, robusta, paridora i de Sòria, i els diumenges passaria la bacina al Temple tot ajudant la missa al capellà. Son pare, en Belart, més avar i més gasiu encara, s’hauria venut una de les dues vinyes i hauria aixecat dos pisos més a la casa nova, amb apartaments llogats a preus molsuts i progressius tot esperant que l’altra doblés de preu. En Ballesta, l’amant i cornut, hauria obert un celler de nit, clandestí d’aparença, amb llums a mig flam i musiquetes amb sordina, discretament malvat com un afaita-pagesos. Les cosidores del taller de la Sareta sabrien dos o tres idiomes, haurien parat botiga amb antiguitats recents i robes mitjanceres i, despampolades, esperarien el client, tot fumant, amb aires desmaiats de qui ja en torna. En Pere Pixinc tindria un restaurant típic i endreçat, amb el Quir per cuiner i soci; en Pere a seques, una taverna amb aires de caverna on serviria piments anglosaxons i coles ianquis, i en Sisó de la Marta —qui ho diria!— seria delegat oficial d’un Banc amb centraleta a Figueres. Tots mudats i alcofollats i amb pistrincs a Perpinyà.

El Port d’All i salobre no és pas ben bé el d’ara. L’home de motor ha substituït l’home de rems: com menys hom pesca, més barques hi ha; com menys veïns, més cases, i com menys ceps planta hom i més erm deixa el país, més val el terreny. El no fer res és, gairebé vitalícia, una renda, i qui s’afanya a treballar, de vell serà indigent. Dels pecats pudents de sofre que En Sagarra descobria pertot, en cala i cambra, tot just si ningú en té consciència. Hem recobrat, simples i càndids, la innocència i no ens adonem que anem despullats.



[Barcelona: Aymà, 1966]





Joan Salvat-Papasseit





LLETRA A EN JOAN SALVAT-PAPASSEIT



M’han dit, Joan, que tot d’amics s’aplegaran amb tu en una d’aquestes llars magnànimes que s’obren justament al fort dels oratges. Prou sé que no estranyaràs gens de no veure-m’hi; entre molts, tu i jo restem mig amagats i, a vegades, tot just si ens reconeixen. Només a la rosa dels Alts Estatges o, a mitja claror, embruixats per la fressa de les aigües en els ombradius dels camins que hi porten, ens reconeixem distints, i jo a tu per la transparència. Aleshores, no s’esdevé pas gaire sovint, inhàbils o industriosos, amb matusseria o amb enginy, bescanviem parers extrems on l’esperit i els cors alegen. Si s’escau, discutim; potser a l’excés o en desordre, però indulgents i fraterns.

Tu i jo no som reconeguts encara entre els elegits; però, com si tot d’una aparegués el predestinat, alguns dels nostres, desprevinguts, deserten o, meravellats, s’encongeixen: és quan a nosaltres ens sembla de veure-ho tot més clar. A les frescors del silenci, més enllà del mot antic, de la imatge novella o de la retòrica abstrusa, tu i jo, i potser d’altres que ens acompanyen i que no coneixem, som testimonis del prodigi: el pas de l’instant amb fulgors d’eternitat. Ni el teu ni el meu, doncs; ni el passat ni el futur, ni la secta ni l’escola, ni l’irreal ni el racional, ni el dogma ni el lliure pensament, ni el clar ni el fosc, no són ja entitats en pugna. Tot ho absorbeix el Punt amb pregoneses d’absolut, que és la suprema realitat que els poetes s’esforcen a descobrir i delegen a transcriure.

¿Recordes, Salvat, la darrera vegada que ens vam veure? Tu, amb bells mots trencadissos —talment la teva veu era aquell dia, frèvol—, excel·lies a planejar per als mortals un esdevenidor optimista i esponerós en el qual el just seria honorat per una societat unànime, amb drets i deures iguals per a tothom. Jo, amb complicats sofismes, volia vèncer la teva activa simplicitat i desviar els teus sentiments cap a un relativisme extrínsec que jo devia creure avinent per a la investigació d’un munt de problemes que posava la nostra jovenívola indecisió. Tu que, mal informat, em feies fill honorífic de burgès, ambigu i amorós de troballes, vas dir-me: —Mireu, Foix: jo només sóc poeta. Són els darrers mots que he escoltat de tu. Estic content de dir-t’ho ara, al cap de tants d’anys exiliat amb tants d’altres a la pròpia contrada. Potser per això enyorem els qui, com tu, heu abolit el temps, i gaudiu, sobirans, de la llibertat inexhaurible.

D’ençà que no hi ets, gents i coses, els mots, les formes, les colors i els sons s’han tornat més complicats, i tots plegats diria hom que embrollem els propis discursos. Els mots, capgirats, han perdut llur significació original o establerta, i els antònims han esdevingut sinònims. A les gents del comú, per exemple, els ho donen tot pensat, en hàbils consignes que els adeptes els forneixen amb comprimits sotils. Es passen les hores mortes davant la llanterna màgica —alguns, oh funest averany!, ja en tenen a casa de pròpia—, o escolten, embadalits i embadocats, la música venèria i inhospitalitzada que reben a domicili quan, vexats pel singular enviliment, tornen del joc de la pilota. Gents de mar que jo conec, a les quals les comoditats han matat la vinya, han desarborat, han desat rems i xarxes als soterranis, i esperen l’estiu per a viure de l’almoina dels pelegrins forans i desenfarfegats de les platges. Han perdut l’esma d’empillocar-se i de cantar a la fresca de les veremes. Si sóc amb ells, hi prenc cafè, i riem de no res i tot alt per esquivar la por. Ja els prebosts i els intendents acompanyen, benèvols, els cabalers i els seus dellà la ratlla, cap a vistents foranies, i en temps de vacances vivim, jups i beatament servils, dels rellogats. Els senyors —tu encara n’havies coneguts— s’han emboscat en estances clandestines, i en llurs hostals se solacen, sobergs i espitregats, els rics.

Tu, que en les lletres i en les arts temies la confusió davant tantes de crides, de manifests, de tendències i d’escoles! No ho podem dir massa alt, i no en sé pas les raons; però els anys divuit i dinou, que tan gallardament vam viure, granen avui. Els colliters d’ara creuen, absoluts —i t’amenacen amb dur-te al saig, si els contradius—, que tan generosa i híbrida recompensa és una maina celestial.

Als romanents, ja no ens vaga de passejar sota els pòrtics, i hem de funyir glaços als cimadals dels munts fronterers. El savi amb prou feines si escolta el savi, ni el prudent el caut, i els uns i els altres es miren de cua d’ull. A tu, alguns et diuen ja precursor; d’altres, majoral. A mi, si els vaga, mitjancer entre el real i l’insòlit; però no ens llegeixen gaire, i ells amb ells es guaiten i s’espien. N’hi ha que escriuen, per principi, al dictat d’altri, i s’hi avesen, i, forts i robusts adés, potser emmalaltiran; d’altres, enfavassats, per seguir els usos dels cridaners, es desfermen, mascles, i, amb sorruderia, planten pertot llur existencial efígie. Com en totes les lleves literàries, hi ha els desfrarats que ensenyen incòngruament les vergonyes, talment els romàntics, de qui rèiem i somrèiem, ensenyaven, fa anys, les nafres del cor. Hi ha també la Confraria del Silenci, a la qual pertanyen alguns dels qui tu vas conèixer i estimar, i que, canuts o calbs, et recorden.

Remorosos, hi ha els artesans d’esperit inventiu, alguns d’ells heteromorfs, els quals esculpeixen i pinten amb materials inusitats i extravagants. Amb els ulls tancats, i amb fervor, breguen clandestinament per aconseguir d’evocar l’engrut i el rovell que els segles han deixat damunt la natura fragmentada. O, amb colors adients, ordenen llur autobiografia o llurs estats de gràcia, i es complauen a descobrir-se en els complicats psicodiagnòstics establerts pels sabents, intèrprets o iniciats. D’altres, tenaços, furguen en avencs foscs, de mal explorar, d’on lleven formes inèdites, fortes i vivents, però inabordables i, en alguns casos que em són presents, adípiques, pustuloses o putrílagues. La Germandat dels Hierofants de l’Altre Misteri, amb discreció, reserva i reticència, o amb augusta severitat, les descobreixen i les expliquen amb torbador vocabulari.

Amb llurs mitjans nous d’expressió, els professionals de les arts plàstiques gaudeixen, en els latifundis on es congria la basarda, d’unes llibertats negades als narradors i als poetes, intervinguts sovint per la pròpia interdicció. En algunes de llurs obres hom descobreix les manifestacions més agosarades de la llicència: intemperància, estupre i cràpula; o les de la furor: frenesia, paroxisme, erotomania i demonolatria. De tal guisa, és clar, hi podrien interpretar la Saviesa, si els abellia: reserva, seny, continència i castedat. En algunes esglésies noves els projectistes assagen estils conceptuosos, i els pintors que refusen la figuració hi representen, al fresc o en els vidres, les virtuts teologals i cardinals per mitjà de taques, grumolls i arabescs afuats.

La barreja de substàncies promíscues i de matèries al·lògenes; els grataments, fregaments, masegaments i escarbotades; els esgarrinys, raspadures i unglades; els grenys sàviament elaborats amb llurs esquerdes i cicatrius, i, si cal, l’esquinçament de la tela o l’estavellament del marc, permeten a tan audaços artífexs d’afranquir-se sense el descrèdit que ens hauria afeixugat a tu i a mi de dir o d’expressar el mateix per escrit, i en vers. La teoria de les colors psicològiques que hom propaga per munts i plans, en especulant sobre aquesta activitat, sosté que les colors apregonen més que no pas les formes figuratives, pròpies del neolític, segons els més exaltats. Aquell qui en sabrà interpretar la disposició i la fixació damunt la tela o la taula hi retrobarà, diuen, els Mites i els Arquetipus.

Els resultats són, a cops, suggestius i plaents; a tu, que no defugies d’interessar-te pel nou, el meravellós, l’anòmal i l’irregular, potser et farien reflexionar. Molt més quan sabries que es paguen fort i al comptat pels qui, a l’engròs o a la menuda, els amaguen a correcuita a la penombra dels cups perquè s’enteranyinin i fermentin. No és pas que En TorresGarcia no ho hagués pressentit. ¿Te’n recordes? Parla-li’n, si el topes quan s’entesta a estubar llevats entre els justs i els elegits. Potser el trobaràs de comensal, tot provant les divines menges, a la taula on seuen En Folguera, En Guerau de Liost, En López-Picó i En Riba.

Ja veus, doncs, com els aventurers de la descoberta es relleven i continuen. Una migdiada que érem plegats amb En Folguera dèiem, segurs, que l’avantguarda, en les lletres i en les arts, és sempre una reacció enfront de tota davallada al lloc comú, a l’acadèmia o a la barbàrie. D’ací la seva rigor, el seu ascetisme i el seu desinterès especulatiu. De tant en tant, i arreu del món, n’hi ha que, de tan avançats, s’encuen entre els més ressagats de la rereguarda. Et sorprendria, Salvat, de veure els qui, per tal com són joves d’edat, es creuen nous d’esperit, refan o estrafan les tonades, els gargots i els mimodrames de començament de segle, amb tota llur falsa sublimitat i llur transcendència. Et meravellaria fort de veure com l’avantguarda d’aquells anys, allargassada, esdevé, sense adonar-se’n, un conformisme universal.

Aquells de cada lleva nova als quals plau d’enfilar-se per camins avancívols per atènyer incòmodament els cims des d’on perceben voltants mal explorats, han d’ésser durs, virils i severs en llurs investigacions, i austers i ascetes en llurs pràctiques, invulnerables al diner i, si cal, inexorables en llur anonimat. Qui és vanitós, qui guaita, febrós, la bossa de sous del mercader, o qui tusta el melic del potentat, ianqui o grec, no és, ni en ploma ni en pèl, poeta. Tampoc no poden ésser, doncs, de fets o d’obra, deliqüescents viscosos, epilèptics i intestinals. Ni subornables o mercenaris, que són els símptomes de la decadència. A qui investiga, curiós d’esperit, o cerca el ver, i recerca i explora terra nova, tantost com el tempta la glòria o el guany, traeix els principis que fan l’home dreturer i comunitari. Un guaita d’avançada no és mai cap professional; un aventurer de divines aventures terrestres no és mai cap assalariat. L’avantguarda d’encàrrec o d’ofici, o imposada oficialment o per la terror és, ¿no et sembla?, una vilesa. En la pràctica esdevé un tòpic reaccionari: hom destrueix la grandesa del mester.

No creguis pas que aquests problemes d’ètica i estètica moguin o commoguin gaire ningú. Tot segueix com en els temps de Trossos, d’Un Enemic del Poble i de La Revista d’En Folguera; o de L’Amic de les Arts, que tu no vas conèixer. Tan isolats com adés, i més malmirats. Si els dels diaris en fan renou, és pel sou. Tampoc no creguis que l’art no objectiu, que és el que mou més fressa i que ha convertit els pintants i escarprejants en un estament nou i potentat, tingui l’adhesió de totes les minories que especulen amb les valors de la intel·ligència i de l’esperit. D’un costat, el refusen: a), els partidaris tradicionals del real concret i immediat, els quals s’esforcen a reproduir el món tal com diuen que el veuen o voldrien que fos, i amb un llenguatge a l’abast de tothom; b), els porucs que s’esveren davant tot intent noble d’investigació renovadora; c), els enzes que viuen tostemps encubellats en llòbregues eixides; d), els murris, els quals, tot dient que no ho capeixen, esperen si hom hi reïx per a passar, a cops de colze, a primer rengle. De l’altre costat, els anomenats racionalistes històrics, regents de vastíssimes contrades, els quals impugnen totes les manifestacions de l’art que s’aventurin més enllà de l’objecte. Defensen, doncs, el realisme més asèptic, i combaten les arts actuals per esotèriques, decadents i inhumanes. Per a alguns observadors inscrits a aquest sistema, l’art no objectiva és una art agònica que reflecteix els darrers espasmes d’una societat que el tolera o l’exalça i que, tot llevant-ne el verí, n’agabella els fruits per decorar-hi les seves estances d’esbargiment. Segons els mateixos doctrinaris, les pràctiques actuals de l’ilotisme, de l’irracional o de l’inconscient, els desertors de les formes figuratives o de l’objecte, porten les arts a llur autodestrucció. Clandestins o declarats, hi ha també entre ells els inconformistes que sostenen que hom pot ésser socialment dreturer i complaure’s ensems en la recerca de formes noves, per tal com l’art, diuen, és una resultant de l’activitat lliure de l’esperit.

Ai, Joan enyorat! Si ara fossis al taulell del Faianç, com ara fa quaranta anys, em sembla que convindries amb mi que els règims polítics d’avui, en aparença tan oposats, parlen les formes dialectals d’un llenguatge comú, i que tot tendeix, i de pressa, a integrar-se a un sol tipus de civilització. Però com més uns i més absolutitzats, més solitaris. «Com més plegats, més sols», vas dir un dia tot anant Gran Via enllà. Ja hi ha qui assegura que l’home personal desapareixerà per a integrar, en ascensió vers un vèrtex utòpic, l’espècie. Allò que no és universal, per a molts és estèril. Ver és que hi ha també, durs i arreluts, els resistents, els quals defensen l’home total, i la persona real, la seva interiorització i el seu dret, doncs, a raonar, a meditar, a concebre, a induir, a deduir, a abstreure, a concretar, a conèixer i a decidir. I, també, a desbrossar el real —que no és sempre el dels realistes miops—, o a advocar i coldre Déu.

No et parlo dels costums dels temps que visc; ja saps que, lector dels moralistes de tots els temps, de molt fadrí vaig adonar-me que res no s’assembla tant als usos hodierns més desbragats com els costums antics. El modern esdevé anacrònic tantost com els del castell, els del claustre o els de la farga en fan bandera.

No temis, però, per aquells qui es reconeixen en tu i en tu es retroben. S’arreceren a l’ombra del teu nom per sentir parlar de tu i dels teus i escoltar bells versos. Hi ha gent nova que es prepara, amb ufana, per a quan la poesia serà per a tots per tal com tots hauran estat formats, educats i instruïts amb el fi de comprendre que la poesia no és pas l’útil immediat, ni la imitació de la natura —que el poeta ja porta en ell—, ans bé l’exercici de la facultat de descobrir —m’ho llegies de Leopardi— les relacions sobre les coses més llunyanes i, en el for del risc i de la jugada, establir sobiranes certeses.

Mira: el cel, més bell que mai, escuma flonjors blavisses als flancs del ròssec que hi deixen les naus celestes impulsades per reactors que tu no preveies. Uns núvols diferents i frescs es desgruixen i s’esfilagarsen tot esfumant-se, tardaners, a la ratlla dels serrats. Veus de pertot i imatges titil·lants emeses per enginys amb noms recents, de malentendre per tu, ho anuncien. Brillen satèl·lits nous, projectats, fets i engegats per mà d’home; metalls recents minuciosament afaiçonats, pesats i lleugers ensems, els quals encapsen l’heroi naixent, explorador futur de mars i cels astrals. Tot seria sorprenent, si ho veies, Joan; però l’home desvetllat ha romàs, i, voltat de cans i nans que, engelosits, l’espien, copsa, ple de la virtut de molts, l’extrema bellesa de l’aventura, del risc i de l’empresa.

Sovint em pregunto si la ciència no ha ultrapassat ja, amb les seves realitzacions, el mur on els poetes i els metròmans projectaven l’impossible. Són un bell nombre els qui viuen, sense adonar-se’n, en estat poètic i cavalquen motors en contrades precises on el fabulós ha esdevingut real i gairebé carnal. Què et diré: potser hi ha més de poesia i d’atzar —lírica, radiant o epicúria, o tràgica, atziaga i sinistra— en la mòbil realitat d’avui que no pas en les bucòliques i anacreòntiques descripcions dels floralistes de totes les faccions i de tots els temps. Moltes de pràctiques poètiques i retòriques han envellit, per tal com llurs partidaris obcecats han romàs ençà.

Els arquitectes, als quals tu i jo ens referíem de tant en tant, despresos de les defallences del nou-cents, alliberen els materials i creen formes robustes i airejades on el permanent i el nou s’ajusten amb ostensible originalitat; ja alguns urbanistes agosarats projecten la ciutat de l’esdevenidor amb gallejants estructures airejades amb aigües, flors i llum. Potser aconseguiran, si l’excés no els tempta, de fer vivents les imatges que els poetes esbossaven al fosc de la muralla. Tot, en bé o en mal, va més enllà del projecte; però no ens n’adonem. Bé cal que et digui, també, que d’altres constructors, gasius, d’una sola estança de les teves, que tu creies poca, en fan quatre habitacles malthusians i antiestereofònics, que lloguen o venen a preus que et farien persignar, si gosava dir-te’ls. El bé i el mal, la bellesa i la lletjor, la llarguesa i la cobdícia s’enfaristolen, s’encaren i es lleven la faixa.

¿Què et puc contar més, si el temps, amb els anys, s’escurça? Si guaitaves des dels Dalts, veuries, en estol, milers de parells d’ales que encimbellen, ràpides, l’home, i que en un cluc d’ulls el porten de Pol a Pol; o com tots, del matí al vespre, ara l’un ara l’altre, ens enclosquem, com els mol·luscs, per córrer, rabents i tumultuosos, i anar d’Enlloc a Enlloc. Això seria gairebé inèdit per a tu: l’ala i la closca que lentament estructuren els terrícoles. I tantes d’altres invencions, i trucs, favorables o adversos, que ens alliberen, ens encambren o ens enjoven. A vegades temo que el planeta no guanyi velocitat i que una pitjada distreta a l’accelerador no ens faci passar tots pel gruix del mur de l’endemà. Plegats i anònims, com els qui s’ajusten a la cabina d’un avió i l’aparell s’estimba en flames. Ja l’endemà ningú no en parla. També seria una sorpresa per a tu si et deia, i en feies cas, que els positivistes més avançats, els federals més homoterms i els fervorosos de la blastomia, alguns dels quals tu havies tractat, i els pocs que viuen, ací o als Tròpics, ara són reaccionaris i gairebé obscurantistes, mentre tot de clergues són progressistes.

De nit, però, i a la pairal contrada, a camp obert o en platja lliure, res no ha canviat. El cel, amb el sol, la lluna i els estels, es mou suaument com una bambolina; les conquilles es clouen dolçament a la remor de les sals secretes; les noies somriuen, dòcils com mai, i canten tonades d’embruix, i, ja de matinada, el jovent de pèl moixí reprèn els somnis que a tu i a mi ens feien el viure atraient i desitjable.

Potser ens veurem aviat, Joan. ¿Qui sap? Espera’m a l’hora de la llum naixent, pels sorrals del Pas, al peu del portell de l’altra contrada, i em guiaràs pel camí que va cap a la més alta coneixença.



[Serra d’Or, març de 1962]





Ferran Soldevila





CONFIATS I FIATS



Era cosa del temps dels nostres pares, i gairebé amb preferència, creure en la paraula com a prometença verbal; era del temps del diari La Publicitat —i de La Revista, de la Revista de Catalunya, de La Paraula Cristiana, del Mirador i dels Quaderns de Poesia— creure en la paraula, parlada o escrita. A l’enyorat Ferran Soldevila, no li calen signatures urgents ni convinences immediates. Comptava amb l’amistat i l’admiració de tots aquells qui, al servei d’una comunitat nacional germinativa, confiaven i creien, a dreta i esquerra. És clar que, poc cauts, es refiaven i fiaven. Hi havia també, remorejants en aquell món polític i mític ensems, els qui tot just si creien en ells mateixos. Eren els escèptics per natura i els incrèduls per lectura o gregarisme, fervents de la taula rodona, espirituals a llur manera, conreadors de la facècia i no gaire partidaris, per mol·lície, de la facció militant i de la fadrinalla amb tremp.

El crèdit obert a tots vents era vital per a En Soldevila, íntegrament faedor —en història, en literatura i en periodisme—, polit i mesurat, sense ambicions transcendents, amb més seny i bona voluntat que malfiança i malícia, ell, ja il·lustre per sabiduria i honradesa, va ésser actor involuntari de l’anècdota que anem a recordar.

En ocasió de la conferència que En Ferran Soldevila va donar al Conferència Club, ara fa trenta-cinc anys —el 13 de març de 1936—, el diari La Publicitat va publicar, a primera plana del número d’aquella data, un escrit meu destinat a presentar aquell qui, per a tots nosaltres, era, ja, un Mestre. Però les presses de confecció del diari van provocar una errada gràfica: tot il·lustrant l’escrit, va aparèixer el retrat d’En Domènec Guansé i no el d’En Ferran Soldevila. Quin nyap! Tots ens en planyíem quan ell va arribar a la redacció. Vaig cuitar a demanar-li excuses; no s’havia adonat de l’errada. Havia llegit el text, i me’n donava les gràcies, commòs, tot trobant-lo excessivament laudatori. I va afegir: «És cert que no recordava aquella foto. M’he mirat i remirat, no m’hi veia ben bé, però no he sospitat que podia ésser la d’un altre. Precisament pensava de demanar-vos-en l’original». No: En Soldevila no havia recelat. Havia cregut, refiat, que era ell, tot i no reconèixer-s’hi ben bé.

Una hora més tard, ja enllestit, jo tornava a casa quan, en un replà de l’escala que duia a la redacció, vaig topar amb En Domènec Guansé, lleial entre els lleials, i segur. Vaig afanyar-me a donar-li excuses pel bunyol gràfic: tampoc no se n’havia adonat, tot i haver llegit l’escrit: «No hauria dit mai que t’assemblessis tant a En Soldevila», s’havia dit mig confós.

Ja veieu si érem poc malpensats i no gens malintencionats els qui, per amor de la causa, escrivíem aleshores als diaris en la llengua del comú.



Reproduïm tot seguit el text publicat a La Publicitat, el 13 de març de 1936, sota la rúbrica «El carnet d’un mateix»:



Avui, a les set de la tarda, Ferran Soldevila, historiador i poeta, parlarà als associats del Conferència Club. L’autor de la Història de Catalunya més llegida en aquests moments es dirigirà a un públic acostumat a aplaudir i a somriure a tot de conferenciants la majoria dels quals, com un «sant» de cartró pedra, porten enganxada a la nuca una corona de metall si fa no fa preciós.

Ferran Soldevila no hi compareixerà ni amb les quartilles rebregades, de tant llegir-les per províncies com tants d’amables conferenciants internacionals, ni podrem seguir-lo amb el text imprès a la mà, com s’ha esdevingut més d’una vegada. Per a alguns dels oients Ferran Soldevila serà un personatge inèdit disposat a fer-los «sofrir» un tema inèdit.

Ferran Soldevila és un dels representants més distingits d’un tipus de català que érem molts que ens havíem fet la il·lusió que era el tipus mateix del català genèric: el patriota honest. Ens ha costat una mica d’adonar-nos de la multiplicitat de temperaments que pretenien —i pretenen— representar la Pàtria. No sempre l’honestedat, intel·lectual i ciutadana, és considerada com una virtut bàsica per a la causa que aglutina els catalans. Tant, que hi ha hagut moments en els quals el tipus de català i d’escriptor representat per Ferran Soldevila ha preferit callar. S’ha fet com una conspiració de callats, que no és pas la conspiració del silenci. Amb aquesta actitud, davant l’avanç tumultuós dels exaltats per principi, diuen que s’ha assajat per al bé comú d’establir una mesura.

Fan córrer que s’ha iniciat una reculada dels disbauxats de la ploma i dels arrauxats de la política. L’honestedat torna a ésser, diuen, públicament valorada. Ja són alguns que fan seva la vella creença que Catalanisme i honestedat signifiquen, entre nosaltres, el mateix. ¿Els callats ocuparan de nou els llocs detinguts pels singulars partidaris de l’infèrtil desordre?

L’honestedat no és una qualitat privativa d’un grup, d’una idea, d’un partit. Hi ha el cristià honest, el demòcrata, el comunista honestos. Hi ha el nacionalista honest, escriptor i docte: anomeno Ferran Soldevila.

No m’és indiferent de saludar avui, a la tribuna del Conferència Club, aquest ciutadà de tremp i erudit de prestigi.

«S’és honest d’una manera absoluta —diu el meu diccionari— quan no es viola ni un secret, ni ostensiblement les regles, les lleis de l’honor de la probitat».

No és pas una definició inescaient per a ésser transcrita com a final de la meva nota.



[Serra d’Or, juliol de 1971]





Agustí Esclasans





Primer llibre del sistema



No tardarà a sortir el Primer llibre del sistema d’A. Esclasans. Dins l’actual producció bibliogràfica una obra important. Hom discutirà, segurament, l’home i no l’obra, seguint el costum barroer de molta gent barcelonina. Hom indagarà si el seu autor es guanya la vida a sou o demanant almoina a les portes de Santa Maria. Hom oblidarà, segurament, que és l’obra dels intel·lectualistes més desesperats, més follament lliurats a la seva obra de literat pur amb què compten avui les lletres catalanes. El meu «sistema», de tenir-ne, no seria el de l’Acadèmia de Catalunya, que regenta el poeta de Ritmes. Goso suposar que seria l’altre «sistema». En A. Esclasans, però, caldria que, si no els millors, puix que aquests hi convenen, els que «segueixen» reconeguessin literàriament un dels més bells coratges d’avui. L’anunci de l’aparició, gairebé imminent, del Primer llibre del sistema em permet de renovar la nostra sol·licitud perquè els escriptors catalans s’esforcin a alliberar la nostra premsa i la nostra crítica de llur tendència a resoldre les qüestions posades en el pla intel·lectual amb anècdotes rurals i es decideixin, tal com decau a una raça de barons, a discutir les idees per acceptar-les o combatre-les. De l’autor, l’obra, no l’home.



[La Publicitat, 21-IV-1932]





N’AGUSTÍ ESCLASANS EN EL MEU DIARI



18 de març de 1916



D’arribada al Continental només hi havia En López-Picó amb En Folguera i un bonastre forà que llegia, amb eloqüència d’envelat, uns versos on, a la manera dels floralistes del Pla de Bages, narrava les trapelleries d’una masovera adúltera. A mig llegir ha entrat, coronat de silencis claustrals, un minyó fosc, amb aire de vidu permanent, que conec anys ha de vista, i del qual jo delia per saber la identitat. S’ha acostat, privatiu i reverend, a En Picó, i li ha lliurat d’allò més de papers manuscrits, que el mestre ha entaforat en gec propi com si fossin proclames subversives. Ens ha presentat, sil·labejant el nom entre dents, i enmig del barbull del cafè, en aquella hora tardana, he entès que es deia Esclassans o Esclasans. M’ha plagut molt de conèixer-lo de vós a vós, puix que la seva obsessionant presència als indrets preferits ens havia encuriosit a mi i els meus companys d’itinerari. És ver que no hi ha concert al Palau o a Belles Arts on, isolat entre molts, no el topem seguint, amb ulls meravellats, el programa, atentíssim a l’audició, i absent, a la vegada, en els bardissars autòctons. M’hi ensopego a la Ronda, per l’Onze de Setembre; el clisso a la sortida del Romea, quan estrenen; el veig al galliner del Liceu, si fan Wagner; el trobo a la Rambla, braços badats com si escampés llavors en sembres sistemàtiques en els terrenys comunals. I, aplaudint junts, en els aplecs irisats per les colors d’íntimes banderes. Per Sant Esteve passat, a la sortida del Palau, mentre jo i els del meu escamot jovenívol espiàvem la sortida d’una noia de trenes llargues i molsudes, que durant el concert seia davant mateix del qui avui he sabut que es deia Esclasans —i que ell no va mirar mai mentre nosaltres la contemplàvem, ull golut, amb ganes d’estirar-li les cues—, el plovisc ens va obligar a arrambar-nos a la paret de l’església de Sant Francesc. L’Esclasans intentava, amb aire de plutòcrata fascinat, d’obrir un paraigua rebel. Anàvem a ajudar-lo, quan se li va estendre sol, com en un prodigi, amb dimensions d’ombrel·la parroquial i, aixoplugant-s’hi, va desaparèixer, crepuscular, per un carreró contigu. Ara, en arribant de nit a casa i com que el nom em sonava, he fet memòria i, bascós entre llibres i paperassa, he descobert que ell i jo, cap allà els anys 1907-1908 —devem ésser, si fa no fa, de la mateixa lleva, per bé que ell m’aparenti més gran—, col·laboràvem, adolescents frescs, a En Patufet. Jo, amb pseudònims diversos; ell signant, altiu, Agustí Esclasans i Folch.



[Pròleg al Poema de Catalunya d’Agustí Esclasans.

Reproduït a Serra d’Or, abril de 1961, amb motiu

del seixanta-cinquè aniversari d’Esclasans]





Josep Pla





LLENGUATGE I POESIA

EN L’OBRA D’EN JOSEP PLA



Si em complac, en hores inconstants, a la lectura d’en Pla; si, en situacions extremes, la substància dels seus textos ens allibera del real immediat, o, inversament, ens dóna, tèbia i humida, la il·lusió de l’immediat, és per la poesia menys rigorosa que fèrtil que la integra. La inèrcia aparent del nostre escriptor, la seva il·lusòria vagabunderia, el seu flairar atzarós ençà i enllà de les solanes mairals, la seva solitud en un univers de sons, de perfums i de colors, el seu apregonar per l’univers dels mots i de les imatges, l’inscriuen entre els poetes.

Fixem-nos en els mots: en una expressió sense abast, en un paràgraf on creuríeu que l’artesà s’hi assaja honestament com a tal, un mot brusc en capgira radicalment la lectura. En un altre on simplement narra, mostra o descriu, us sobta, autònom, l’insòlit. L’expressió immediata en En Pla, carnal, alterna amb l’essencial enmig d’accessoris comuns, amb l’exclusió, sovint obstinada, dels mots d’atzar, esforçant-se, constrenyent-se a expressar-se amb el vocabulari d’ús, útil i gairebé popular. Tot d’una, amb informe plenitud, us sorprèn amb un mot, rar per la seva situació en el text, extraordinari per la seva qualitat d’expressió i, malgrat tot, imprescindible. Un és temptat de dir que el llenguatge d’En Pla, la seva excel·lència tot i els accessoris, la seva densitat, la seva saturació i àdhuc els seus pleonasmes, satisfà els uns i els altres dels lectors per l’empremta exclusiva que hi donen els mots anòmals i les imatges nòmades que en el llenguatge poètic són les paraules elementals.

D’ací que el llenguatge d’En Pla, equívocament comú amb l’enganyosa preocupació d’ésser usual i universal, gràcies a la iniciativa de certs mots, a la conjunció, autònoma o provocada, d’adjectius i substantius, esdevé essencial i obertament poètic.

Ignoro els procediments de treball d’En Pla; però gosaria assegurar que malgrat d’ésser un artesà de la literatura amb totes les característiques que designen l’home lliurat honestament al seu ofici, amorós dels instruments i manyac amb la matèria, escrupolós i, potser, difícil i, no en dubto gens, exigent, els més característics, a gust meu, dels seus textos, per llur mobilitat en zones uniformes, per llur ritme essencial, per llur potestat sobirana, són, no us alarmeu, automàtics. És a dir: que malgrat la precisió indiscutible de l’escriptor, el turment de la creació i les dures exigències de l’obrer manual, allò que assegura la vitalitat de les proses del nostre admirat col·lega és l’aparició, inesperada o provocada, d’un joc de mots, del meravellós concret, do i recompensa dels qui es lliuren al risc de l’especulació literària, i s’hi adeliten.

No és pas que en Pla insereixi en els seus textos poemes en prosa; ni que el ritme traeixi l’escriptor habituat a jugar amb la cesura. El poema en prosa es mou per un mecanisme singular tot diferent del poema rimat i oposat a la prosa anomenada poètica. Ni tampoc, ni tan solament amb reserves, no intentem d’insinuar que la seva prosa sigui aqueixa prosa poètica que encisa els incauts. Ans bé que en la realització de les seves narracions, en la transcripció d’un real aparentment fictici, que no és l’absolut, dels seus contes, En Pla, per les seves oscil·lacions en el món incisiu o pintoresc dels personatges i de llur paisatge, per la rara aparició, fulgurant, de certs mots i de determinades imatges, amb dissimul o amb reserva, caute o, per ventura, malfiat, copsa, vacil·lant, una més alta realitat. Allò que és opac hi esdevé transparent i, l’ambigu, natural i vigorós. Els objectes més immediats esdevenen imatges i aquestes, per art o per do, s’ordenen en un món que ja no és facsímil ni còpia del concret immediat ans la seva projecció en un espai on personatges, objectes i paisatges es conjuguen harmoniosos amb novelles claredats. No és pas l’irreal, ni, tampoc, l’imaginari. Ni menys una aparença. Les perspectives són les mateixes i els personatges nobles o quotidians, els que ja coneixem. Vull dir que, emfàtics o negligents, són reductibles i accessibles; però apareixen més robusts i més nets en llur singularitat, i essencials. El transeünt insuficient està segur de recordar-los i intenta d’intervenir en el tràfec llur, gosa de tractar-los familiarment i, fins que algú no li descobreix la facècia, no s’adona de l’artifici.

D’ací la diferència fonamental entre el món poètic del vers o de la prosa poemàtica, i la prosa literària ordenada per l’enginy d’un escriptor original amb sensibilitat de poeta.

En el poema en vers, en algun dels poetes actuals, el mot, alliberat de clofolla i pellofa, es presenta a l’espectador inhabituat com un altre mot: l’estel, el roc o la rosa no són ja allò que expressen en el llenguatge ordinari; no són tampoc, i menys encara, un concepte. Certs poetes valoren els mots de nou i assagen d’ordenar-los en espais inèdits on l’estel apregona un estany, el roc, en vesprejar, braceja per cales insegures i la rosa gravita en una constel·lació celeste. O per ventura i afanyós de puritats, deixa que els mots, alliberats de llur genealogia, s’experimentin a ells mateixos i s’estableixin per voluntat pròpia. És en la nit clara del poeta radical que els mots elegeixen llurs afinitats, es conjuren, conspiren per pròpia voluntat o granen en erms obscurs i inaccessibles. S’atrauen amb tentacles ignorats o es repel·leixen amb urc; fullen per amagar en llurs pròpies ombres afeccions clandestines o llurs inconfessables preferències. Els mots, impel·lits pel poeta, en establir-se en una realitat que no és la realitat palpable ni tan solament la seva projecció en un espai mental, s’experimenten i es proven, es glorifiquen o s’anorreen amb fulgurant privadesa en la lluminositat de l’Instant. Més enllà del poema, alguns mots larvats que el poeta pretenia d’excloure, proven en llur sobtada metamorfosi llurs ales recents, s’acosten als focs follets de llur singular maresme i s’hi abrusen gloriosos per a gaudir de la mort en el jaç càlid de les pròpies cendres.

Els poetes que prefereixen els mots articulats, que es complauen en el joc de la rima i dels ritmes, que calculen i mesuren, que es malfien de la paraula que galleja el seu exotisme i que pugnen per adaptar llur fantasia a una norma, defugen també en llurs poemes les il·lusions de la realitat i accepten el llenguatge de la creació. Industriosos o inspirats, verifiquen més enllà de la retòrica usual el fictici, i, per deure o per gaudi, es complauen a llur exposició. Cap d’aquests poetes no té però la intenció de reproduir els objectes en llur tràfec mundà; no imita llur presència ni es disbauxa en llur companyia, ans els empra amb pes i volums nous per a establir-los en una altra realitat on ell mateix, si hi és hàbil, s’exclou per a ésser espectador.

En les seves proses, En Pla s’evadeix en el paisatge limítrof, i s’hi instal·la, voluntari, en una presència evident sense projectar-la a zones proscrites ni transcriure’n, exclusivament, el meravellós. Amb ull de perdiu i orella de llebre, copsa les veus, les olors i les colors, com els poetes, i se’n fa un clos que, oh divina sorpresa!, és el clos del comú. La poesia, per a ell, és ací: en l’ametller precís, a la cantonada amb asprors d’escata, a l’ombra pelosa d’un cep, al moll regalimant d’algues, a l’obac pedrós d’una ermita. Amb els senys goluts flaira el fonoll, el vi i la pinassa i se’n fa un tot present i immediat. S’hi exilia i ens hi exilia a tots. Els personatges que hi circulen no són les ombres inestables que molts de poetes veuen projectar-se en la desolació d’uns murs de calç, ans breguen, matussers o distingits, parlen, es belluguen i es toquen, carnals. No enyora el passat amb camèlies lunars en jardins de menta, ni les dames defallents en una nit espessa de lilàs; ni deleja un futur progressista amb potestats funcionals, galàxies televisades i combustibles sintètics. Ama l’hora que passa amb xarxes de pluja, branqueigs de vents i cels d’agost amb els secrets de llurs focs celestes. L’home com és: brom, amb l’ull saulós, feinejant entre dos llustres, el pescador admirat de la seva existència per a qui el temps no és i per a qui el món es mou per als altres; el tavernari que, got en mà i capcot, viu mil vides i en consum mil més.

En Pla, que exalta l’oci, que es complau en la defensa del tedi i que clama per l’adveniment de l’ataràxia universal, treballa, com els poetes, en la vetlla i en el son. La seva obra, entre nosaltres d’una densitat poc comuna, lliurada a un públic vast de lectors, té validesa general. El lector del país s’hi defineix còmodament, i la precisió, o la poètica imprecisió de les imatges que en altres escriptors compta per al judici, llur coordinació, diríeu que no hi són essencials. Amb llenguatge eficaç lliura tot de secrets, i els misteris que desvetlla el vent del nord pels ports esquius i les valls anònimes d’una comarca que tots dos estimem, es purifiquen quan En Pla assaja d’explicar-nos-els. Ni el mite, doncs, ni l’obscur ni l’inconcebible.

En les seves proses hi ha ritme i mesura: no els del vers, ans els propis de la prosa, que en En Pla s’escauen d’ésser els del pensament. Moviment i cadència que es fan ostensibles en quasi tots els textos d’aquest escriptor, inclosos els articles circumstancials. Recordo, per la seva claredat, i l’esmento com a exemple, el contingut de les Cartes de lluny, on l’oració és concisa, el lèxic incisiu i el pintoresc temperat. En la nota curta sobre Elna, la vila rossellonesa, pensament, acció i estil s’integren en un conjunt harmoniós de paràgrafs nets, fàcils i elegants. I el mateix ordre de composició el trobem en tot de capítols de Coses vistes i de Girona. Em costa de descobrir, en els llibres d’En Pla, el rauxós. Jo diria que hi és sempre temperat i correcte; només els prejudicis que acompanyen l’obra i la persona d’un escriptor han fet que algú hi cerqués el pintoresc afectat i el descriptiu picant. Però ni tan solament els contes dels seus darrers llibres justifiquen un parer tan insensat.

Si els llegim ara, en ple desmanegament neonaturalista, els contes de l’índex de Bodegó amb peixos i de Pa i raïm, clàssicament narratius, i les imatges que els il·lustren, tenen només el picant que és precisament el del nostre terrer i que els clàssics no refusarien. ¿Què és el que fa, doncs, que En Josep Pla sigui un escriptor de raça, en la doble accepció d’home de nissaga pairal i d’alta categoria intel·lectual?

Quan bufa la tramuntana en una de les viles de pescadors de l’Empordà extrem, a entrada d’hivern, el paisatge, aspre de natura, s’escurça, la gent s’encaua darrere els secrets de les xarxes vençudes i, dels teulats adversos, salten, monòtons i espessos, els olis somnolents. Els tamarius en fuga s’afanyen a salvar llur indigència en l’íntima desolació d’un córrec, i els focs de les llars i les alimares dels fars s’apaguen. Tot en mar i en terra cruix, i els ceps i les oliveres es debaten tràgicament entre sòlides negrors nefastes. Les barques sangloten arrupides en un tou de molses mortes i els gavians, desemparats, tot llançant crits metafísics, salven el sutge dels serrats i s’arredossen als camps benèvols. Les veus malèfiques del mar i les funestes del vent s’acorden en un clam llarg i aflictiu. La Tristesa, deessa eterna, amb parracs de misèria, rumbeja, solitària, pels molls. Us sentiu empresonats per un tremall tibant d’algues seques i no sabeu què fer. L’angoixa de la solitud és universal i ni el diàleg amb les ombres és fàcil.

Tot d’una el temps canvia. Brollen clarors noves de les pregoneses dels núvols i de les cales, les veus negres i sinistres de les aigües i dels vents s’ofeguen pels covals de les pedreres i un pescador i, darrere seu, tots, desamarra i taral·leja una tonada secular. No és encara la plenitud excessiva i estàtica del mateix paisatge en una diada d’estiu. Però els qui hi som, establim, com si fos per primer cop, contacte amb aquell punt ideal que senyoreja els extrems.

En el llenguatge d’En Josep Pla la poesia hi clareja com la celístia que corona les Alberes quan el nord, vençut, s’ajoca en altes valls. La seva prosa aconsegueix de mantenir-se en aquell punt que assenyala el pas a la bonança, i s’hi satisfà. Tan fàcil de saber on és, però tan difícil de mantenir-s’hi.



[Conferència de J. V. Foix llegida per Josep Romeu

en l’acte d’homenatge a Josep Pla celebrat a la Casa

del Libro de Barcelona el 14 d’abril de 1953]





Josep Carbonell





PREFACI

a «Monitor» i el discurs d’En Francesc Cambó



Monitor, la famosa gaseta nacional tan reduïda en el seu tiratge, tan subtil a aparèixer i a desaparèixer, de la qual tant parla hom sense haver-la mai llegida ni, per ventura, vista, en reprendre per a 1923 la seva publicació ha anunciat una sèrie de llibres i de plaquettes, dels quals heus ací el primer de la sèrie.

Pocs mots bastaran per a prefaciar-lo. Per a aquells qui coneixen les directives polítiques que d’ençà de l’aparició de la nostra gaseta hi venim exposant, la tesi que prenent com a peu el discurs d’En Francesc Cambó a la Barceloneta desenrotlla el nostre caríssim Josep Carbonell, no és pas una sorpresa. Els cinc annexos que l’acompanyen, cadascun dels quals tindrà el seu desenrotllament oportú des de les planes de Monitor, fixen alguns punts de vista nous, és cert, però conseqüents amb aquelles directives prefixades.

Un comú fervor, una idèntica vocació, una mateixa lleialtat patriòtiques fan unànimes, tot i una lleu matisació d’estil diferencial, el pensament, la sensibilitat i la voluntat polítiques d’En Josep Carbonell i jo. Una similar independència intel·lectual ens permet a tots dos encara, amb el mateix abrivament fogós que d’ençà de la nostra adolescència venim defensant-nos de la toxicitat de la tèrbola atmosfera on ens cal respirar, mantenir-nos amb una màxima llibertat d’esperit.

A aquells qui de Monitor només en coneixen una bella llegenda daurada o la trufa incorrecta d’aquest o d’aquell esperitat, el present llibret pot servir d’útil informació, i, si tan benvolents són a apreciar-la, pot fins i tot inclinar-los a demanar llur admissió com a subscriptors de la dita gaseta, la qual tanmateix ha esdevingut d’aparició mensual per a 1923.

Sembla que algú ha dit, farfoll, que érem una nosa!

La nostra quasi absoluta clandestinitat i la nostra activitat desarmada ens convencen que no. No havem atès potser per a la nostra publicació la transparència a què aspirem i la qualitat de la nostra prosa no és encara la del cristall sonor on assagem de modular-la. Però, ¿pot ésser una nosa la feble cantarella de dos patriotes humils que, mentre un cor nombrosíssim lloa Cató i l’exalça, divaguen, mitigada llur veu per la dolçor de les ombres nocturnes, lloant Cèsar i advocant el seu adveniment?

Monitor, que podria ésser el vastíssim palau on les joventuts estudioses de Catalunya plantegessin o es constituïssin en aquella sèrie d’institucions preparatòries de la gran obra de la nostra renaixença imperial —estudis polítics, estudis econòmics destinats a fixar Catalunya en una eventual independència, estudis militars, estudis hispànics, etc.—, roman, ara per ara, un simple templet, esvelt si us plau, on hom monologa, on, oh divina frisança!, massa de tard en tard hom dialoga.

Soldats de l’exèrcit casolà dels patriotes de Catalunya, com en alguns escamots balcànics, ens cal, per amunicionar-nos, emprar durant llargues hores de la diada els estris de l’ofici i oferir de porta a porta la nostra habilitat d’artesans. Només quan el repòs refà l’alè dels altres, podem gaudir, i encara com a franctiradors, d’una divina servitud, que és per a nosaltres la més alta llibertat: la de la Pàtria.



Abans de cloure aquest prefaci enumerem amb En Josep Carbonell els annexos del llibret:

La nació com a voluntat, així mateix, com a mitjà, com a aglutinant. Admetem que hi ha, nades del cor mateix de la Nació, unes directives superiors a les de la Nació a les quals cal subordinar-la. La Nació, doncs, no és l’Absolut, ni la Llengua no és l’Absolut ni menys el Dret ni els Costums. La Nació és l’esperit que ens mou.

Separatisme i República. El separatisme és un accident. La República és l’expressió nominal de la constitució de Catalunya en Estat. El Separatisme i la República elevats a la categoria de mites i arribant a constituir per llur compte dues banderes de combat amb colors propis, distints dels de la bandera nacional, és afer de revolucionaris i d’anarquistes, no pas de patriotes.

Nacionalisme federador. El federalisme és l’aspecte d’una actuació diplomàtica catalana, establerta a benefici d’una política nacional.

Catalunya i l’Occident nou. «Som nosaltres, joves de Catalunya, qui havem d’ordenar el nou imperi…».



[Barcelona: Edicions Monitor, 1923]





Carles Sindreu





Mai no he romput el cristall de l’alba

Ni passat sota el pont abans que els ocells

Mai no he besat abans que ningú cap boca

Ni cap primavera m’ha dut el perfum dels seus ulls

Mai no he vist nua la casa abans que l’arbre

Ni l’ombra dels núvols abans que el cel

I abans que jo la mar ha descobert la terra

Mai no he parlat que no escarnís un eco

Mai no he rigut sense escarnir el diable

Un doll de cabelleres m’ha marcit les mans

Abans que collissin els diamants de l’arbre

I si les sines fossin vegetals?

Si les muntanyes fossin transparents?

No seríem però poetes

Ni hauríem vist

Com hem vist vós i jo l’home del torrent



(Ni el veurà mai ningú sinó vós i jo: de dia i de nit aboca, als indrets més obacs, fal·lus arborescents embolicats amb fulls esgrogueïts de diari. En ésser fosc, quan les ombres gegantines de ponent cobreixen amb llurs pàmpols l’amagatall sinistre, un gemec dolcíssim recorre la torrentada i obre, amorosides, les parpelles dels estels.)



[Colofó a Darrera el vidre, de Carles Sindreu.

Barcelona: L’Amic de les Arts, 1933]





Xavier Benguerel





CARTA-PREFACI

a Relacions…



El Port de la Selva, 8-VI-60



Demà farà vuit dies, benamat Benguerel, que sóc ací. No és pas que el temps —meteorològic— estigui d’acord amb el pronòstic, ni amb el calendari, ni amb els interessos turístics de totes dues parts. Puix que són molts —que de Provença, que de Baviera, que del Torinès, que de l’Escòcia, que de Valònia— que arriben a s’Erola o a s’Arenella per assolellar-se però que, despagats, s’han d’emprovar jerseis gruixuts o, destil·lant vives llàgrimes, aixoplugar-se a l’espluga de la Lloia. No pas cada dia, qui ho diu; però si de cas ahir tramuntejava, avui plou i demà, no m’hi jugo l’esquer, farà fred. Us enganyaria si us escrivís que aquesta diversitat de clima em desplau: a l’inrevés. Un temps —físic— massa enlluernador m’obliga a embadocar-me amb tant de danès que ve per casa i vol que l’acompanyi al Cap de Creus o que li ensenyi ben bé l’hostal d’En Dalí. Amb uns dies així, puc escriure sense capficar-me i abstreure’m sense endropir-me. No sé pas si sabeu que la pluja —Na Pluja—, intel·lectualment i sentimentalment, m’escalfa; si els altres s’enrampen, jo m’esbargeixo. I si aquells, alienats pel xàfec, s’ajusten, porucs, a la taverna o al cancell de la fleca, jo, feliç i franc ensems, us puc escriure: que és un pler.

El que us vaig a contar no és bòfia, ni folga: aquesta nit passada us he somniat. Vivíeu, tocant a Pedralbes, en un palau d’estil macedoni, voltat de nans siamesos —segons la meva interpretació onírica—, i d’ocells de carés exòtic. M’heu rebut en una estança enconxada, amb tebiors d’estuba i ferments de llevat, i sèieu en una poltrona de malaquita recolzat en un altíssim espatller amb figuracions de fauna i flora medievals. M’ha sorprès, i avançant-vos al que us anava a preguntar, m’heu donat a corregir el programa d’una festa que preparàveu per a honorar no sé pas quins hostes. D’esquitllentes, he vist passar En Triadú amb una estrident galleda de plàstic on us portava mitja barra de glaç. Se us ha acostat, tot d’una, i, de puntetes, us ha tornat el canvi. Ni m’ha mirat. Tots dos heu creuat l’índex amb la boca, heu abaixat el cap com dos adeptes presbiterians, i En Triadú, arromangant-se la historiada gramalla, ha desaparegut. Sempre sense dir-nos res, us heu aixecat del tron, heu picat de mans, i de tots costats han comparegut uns personatges vestits de burgès d’avui que jo he cregut que eren consellers d’alguna empresa molt important mentre una veu interior em deia que eren comissaris del Partit. Us han saludat talment com En Triadú i, sempre callats vós i ells, han obert llurs carteres i us han donat tot de documents que vós heu cuitat d’amagar en secretes calaixeres. Heu tornat, tots plegats, a fer silenci amb el dit als llavis i, també sense mirar-me, com si no hi fos, han desaparegut. No sé per on. Els nans han romàs sempre asseguts en terra; de tant en tant us miraven, severs, i es passaven entre ells una mena de fruits secs que amagaven en bosses greixoses de cuir. Els ocells, cada cop més nombrosos i remorejants, jo diria que m’amenaçaven amb el bec agusat. Us heu adonat de la meva por, m’heu agafat pel braç i m’heu tret de l’estança. Hem passat per corredors lluminosos de mica, i havent d’acotar el cap per salvar-nos de les estalactites que encaramellaven el sostre. Aleshores, a cau d’orella, m’heu dit: «Són les panotxes de la por». Hem passat el llindar del casal i m’he adonat, meravellat, que allò no era Pedralbes. Davant meu hi havia una estesa de llarguíssimes i amples avingudes desertes com si fóssim a Leningrad o a Moscou. Heu tornat a fer silenci amb el dit als llavis i, amb el cap, m’heu fet que tombés a l’esquerra i heu desaparegut, talment els altres. Una tartana, específicament pairal, m’esperava entre garberes. El tartaner, arrupit entre abrigalls grisos, de llana, m’ha fet, també amb el cap, que pugés. Hem enfilat per un sender de vinyes i, en un tombant, m’adono que era En Garcés; el qual, tot llevant-se la gorra i mastegant els mots, m’ha dit, malèvol: «Que n’és d’estrany tot això!». M’ha semblat que anàvem a estimbar-nos en un reclau des d’on vèiem el mar, i m’he despertat.

No és guatlla, ni garrofa: talment intento de narrarvos-ho, talment ha passat, a l’hora d’alba i de cara al coixí.

Mentre us escric, el temps s’asserena. Avui farà ponent i hauré de donar el tomb, amb la barca, per tota la platja, abans de passar el farell, si no vull mullar els hostes que m’acompanyaran. Ja els velers aprofiten el vent per a provar llur destresa, i dones i donzelles canvien el xort pel biquini. Les boires que s’ajaçaven pels clots del Monestir s’esfilagarsen pels serrats de Verdera i uns clergues surten, a moto, de la pallera de la Rectoria i se’n van, somrient, per la carretera de Llançà. Hi ha, diuen, missa nova no sé on.

Ara truca el barquer i em diu que ja tots m’esperen. Bé em plauria que vós i els vostres hi fóssiu. Vindríeu al Gorguell —que és la cala on acostumo de banyar-me, gairebé secreta— i cercaríem canyes i arrels figuratives o rocs corcats amb aparença d’escultura abstracta. O parlaríem d’allò que ens omple el cor o nodreix la ment. (A l’ombra o al solell, segons el vostre voler, que bé seria el meu.)

Tant de bo que vós i els vostres mantingueu, com jo, gràcies a Déu, el tremp.



[Barcelona: Selecta, 1974]





J. Martí Farreras





FÒSSIL? O FÒSSILS?



No sé què hi ha darrere aquesta porta

(Enginys?)

Ni darrere els lloms d’aquests llibres

(Enginys?)

Ni sota la xarxa d’aquests fils temibles

(Enginys?)

Però sé que hi ha ombres darrere els lilàs

Veus darrere les ombres

Fressa d’aigua entre els estels

On só? Quan? Què?

De quants milers d’anys la Terra és fòssil?



[Obertura a Això s’acaba, de J. Martí Farreras.

Manresa: 1931]





Jaume Vicens Vives





DE LES «CARTES A EN VICENÇ XATARD»



El Port de la Selva, 29 d’agost de 1955.



Potser sí que, si no ens haguéssim aturat tant de temps a Cadaqués, hi hauria guanyat. Cadaqués, a la darreria d’agost i a primera hora de la tarda —ja sé que em diràs: a totes hores—, no fretura de res per a ésser en la seva plenitud. D’aquesta vila, on vaig i vinc com En Quimet Cervera per l’hort, en conec l’alba frescosa i, sovint, esblaimada, i els itineraris erradors quan la boira s’estova pels trencalls de Culip i, també —¿qui diu que no?—, a l’hora baixa, dolçassa, si el garbí manca, quan —¿te’n recordes?— topes sota les voltes de la Riba amb les ombres dissidents de la gent d’anomenada que hi vagareja quan ve l’estiu. Vull dir amb l’escultor indolent, el pintor deprimit, el narrador espasmòdic, el novel·lista desesperançat o el poeta estereotipat i postuniversitari, puix que de tot hi ha entre tant de gavatx i de neerlandès nòmades. No em creuràs, si et dic que no en coneixia la migdiada, quan el temps s’integra a l’instant: el present pur, o l’absolut del meridià quan el sol hi llisca.

Al capdavall vull dir-te que m’he ben distret d’arribar d’hora a Roses segons el meu propòsit. No pas amb el llagut, que ara es diu El Gorguell, sinó en cotxe d’altri i, de poc que no, a moto, si En Torroella m’hi hagués pogut dur amb la seva; però s’ha estimat més de perdre’s pels bruguerars de Verdera on sesteja l’Unicorn. No és pas que em plagui de passar el Cap encara que hi hagi molt de mar, però atraquem sempre a Port-Lligat; a sol colgant hi arrela la tristesa, i l’esperit s’esbalça; i m’és un pler. Són només deu minuts de pujar i baixar per a arribar a vila, si en saps les dreceres. Però en Josep M. Planella, que prou coneixes, i que mai no té un no, m’hi porta per carretera, i, si s’escau, com avui, en el seu auto.



He arribat a Roses a la tornada dels primers bous —els quals, ara, modificats en llur estructura, són anomenats «vaques» a causa de l’etimologia popular, malgrat tot fresca, i lliure en la seva gairebé irritant inexactitud—, però en aquest cas d’un singular picant. I, com sempre que m’hi ensopego en aquesta hora i talment com fa tothom, he anat a la subhasta del peix, que és un vell costum i un bell espectacle; tu n’has gaudit més d’un cop: recorda quan hi vam anar amb la Berta i la Pilar. I sempre nou en la seva gerdor salabrosa. Jo, que més aviat sóc al·lèrgic al marisc quan n’hi ha en abundor, dolc i vull; però, fet i fet, hi romanc, gairebé esgarriat i enyorós no sé pas de què. De tant en tant em giro de cara a mar per a guaitar les barcasses, grogues en un desencís de xarxes regalimoses, i les compto. Passen de la quarantena, i m’és un goig que no et sabria pas dir ni em sé explicar.

Ha estat en mercadejant un lot —un «llòt», solen dir ara els pescadors del Port de la Selva— de gambes, defallents damunt un tou d’algues, quan, de cua d’ull, he vist En Vicens. En Vicens i Vives, ja m’entens, tot dret com ell sol, el qual em saludava, joiós com sempre, i em cridava pel nom. Veus? Tant de personal com hi havia, i tant de cotxe i de camió, i ell, tan diferent físicament de tots, amb la seva exclusiva presència omplia el moll com un personatge fabulosament antic o un baró bàltic. Potser et diré i tot, com un víquing. Talment, que m’ha semblat de sentir, darrere seu, fressa de cascs, d’escuts i de llances. Ell, tan dreturer, i llarg!

M’ha agafat pel braç i se m’ha endut a l’escar on En Boi Rahola acostuma d’amarrar el iot, si és ben bé aquest el nom que escau a la seva barcassa. Ha volgut que hi pugés —sap com m’atreu de navegar, sobretot si em deixen anar a timó i empunyar l’arjau o girar la roda del governall—, i hem salpat a l’hora allargassada de Roses, és a dir, quan les falles de ponent cremen i flamegen amb estil figurat i hiperbòliques, i la terra i els munts, el mar i el cel, i la corba de la badia, de punta a punta, són una constel·lació d’imatges i d’estructures com les que es complauen a suggerir els mitòlegs. En Vicens volia forejar, però el temps era humit, fredejava, i anàvem curts de roba. Ens hem acontentat i adelitat vorejant les barcasses extremes, i hem virat quan ens ha semblat que els guaites d’un guardacostes espiaven les nostres evolucions i els de l’Escala encenien els primers llums.



Asseguts a la terrassa d’un cafè i tot bevent piments cosmopolites, hem parlat llarg i espès: de vocacions polítiques, dels mètodes socials de convergència tan adaptats al seu temperament, de les fosques maquinacions dels qui allarguen el braç perquè els escapcin el monyó, de les estructures progressistes aplicades a països biològicament endarrerits, de l’abusiva interpretació de la història amb imparcial subjectivitat, dels perills que comporta la projecció lírica de la Pàtria a un absolut de perfecció, de la ignorància de tants que la política és l’ordenació pragmàtica d’una suma de contingències, de les realitats socials, dels problemes, cabdals al nostre país, de la immigració i de la minva de natalitat, crònica en algunes comarques del terrer, de la llengua, de la cultura. I dels problemes que aquesta cultura i aquesta llengua plantegen als qui tenen el deure de defensar-les per al prestigi de la comunitat i l’honor dels congregats.

Ja t’ho pots pensar: ens preníem el mot l’un a l’altre; ell, coherent i lúcid, alliberat del deix que assenyalava als qui han conegut, de pas, la secta dels zelotes, o hi han pertangut; jo, adés atent i combatiu, adés distret, en aparença, l’ull vagarós per la floresta simbòlica del mar entre dos foscants. Mai dissonants, és clar. I simultanis a sil·labejar, amb amor, el nom de la Contrada. En Planella, que era amb nosaltres, molt més sabent que no aparenta i el qual diu sempre la meitat del que sap sobre els lemes més divergents, mig somreia, callat, i, de tant en tant, ara en anglès ara en tudesc, feia de torsimany entre estrangers i servents d’hostal. M’ha ensenyat el rellotge: era ben tard! En anar-nos-en, En Vicens s’ha acostat a la finestrella del cotxe per dir-nos de nou adéu-siau. Li he trobat aleshores una retirada amb l’enyorat Alexandre Plana o amb un de tants de pagesos que conec, de la Garrotxa, amb gest i paraula de senyor. Si tots ells es trobessin, de sobte, a la Rambla del Mig quan se fa fosc, en aquests temps d’avui i d’ara —amb En Vicens n’hem parlat abans—, creurien d’haver aterrat a Yaritagua.

Era nit quan hem passat el Coll de Perafita per davallar a casa. Ens hem aturat, com gairebé sempre que hi passo tard o de matinada, al Pont de la Gorga. Un hom s’hi sent sol i primitiu, i llunyà en el temps, i, segons com, fa basarda. A mi, em fa venir a la memòria un gravat francès del segle XVIII amb el pont damunt el Segre, on uns conjurats de la seva colla estimben, amb una pedrassa lligada al coll, el comte Carles d’Espanya.

D’arribada al Port s’ha girat tramuntana. Hem entrat al cafè de la Pelosa a beure un cordial. A fora, amb fred i tot, encara hi havia jovent que ballava.

Tu, a qui plauen les sals de mar amb tints de vinassa, vine aviat, quan entrarem a veremes.



[Serra d’Or, novembre de 1960]





Gabriel Ferrater





UNA TARDA DE DIUMENGE AMB EN FERRATER



Alguns creuen que la poesia «és la màgia, la màgia per la màgia», em deia una tarda de diumenge En Ferrater a casa, i que «el poeta és un màgic desesperançat». Vós mateix jugueu en alguns escrits vostres amb els mots màgia i misteri, i veniu a suposar que el misteri és un guaita permanent que espia l’arribada de les ombres del màgic i de l’inexplicable com si fossin les de l’Home del Sac amb engrunes d’absolut. Potser no és ben bé així, i en dubto perquè us he llegit prou. El meravellós que a vós us sembla conrear «no prova de figurar l’infigurable» ni és cap mística de l’invisible o del previsible no formulat, segons creuen alguns poetes francesos prou coneguts. Alguns, exagerats, han descrit la poesia d’avançada com el misticisme ateu enfront del misticisme dels creients.

Vam esmentar Croce quan diu que en el món de la poesia una de les maneres de morir és caure en el món de la crítica i de la realitat, que només l’expressió poètica és paraula i que la poesia neix de la insatisfacció. De passada, recordàvem el parer contradictori de tants de poetes que han assajat de definir la poesia. Per exemple: «La matèria del poeta és verbal, no mental. El poeta no ha de proposar-se cap pensament sinó un objecte; àdhuc el pensament ha de prendre figura d’objecte. L’estat del poeta és, alhora, passiu i receptiu». «El poeta —diu Breton— és un inconformista absolut davant el món real». «La inspiració reconeguda, acceptada i practicada», diu Aragon. I, també, «l’atzar dels mots». Segons Sartre, els poetes refusen d’utilitzar el llenguatge, consideren els mots com a coses, no com a signes, i veuen els mots a l’inrevés. És Croce qui sosté que la filosofia no té cap poder sobre la poesia: l’occeix.

Un joc de cites que tots dos havíem coincidit a llegir i que recordàvem com si competíssim. Així Maiakovski quan assegura que la poesia és una indústria, que el poeta ha de tenir un carnet i saber servir-se’n, cosa més important que escriure sense errades. «Cal refusar la faula de l’art apolític». Alguns crítics sostenen que tota obra d’art, àdhuc la poesia, és social sense proposar-s’ho.

¿Com és que tant En Ferrater com jo en mencionar certes dites de Paul Valéry fèiem cara de Pasqües? ¿És que ens enganyem o ens atrapa qualsevol parany? ¿O és que tots dos som intel·lectualistes i, sense divulgar-ho massa en fets, creiem que un poema és «una festa de la intel·ligència»? Puix que les cites, n’estic gairebé segur, eren tàcitament celebrades. Recordem-les: «Una troballa ni un conjunt de troballes no fan una obra. Les formes fixes tenen una bellesa pròpia i filosòfica. La poesia sàvia és un art de profund escepticisme». I encara: «Com més un poema és conforme a la poesia menys es pot pensar en prosa sense que mori. La poesia és un art del llenguatge. El poeta ha d’inspirar el lector. La inspiració és una hipòtesi que redueix l’autor al paper d’observador. La idea poètica és la que posada en prosa reclama el vers». I tantes d’altres observacions contra els qui oposen el fons a la forma, contra l’automatisme i el somni i el somnieig «que no són necessàriament poètics i si ho són és per atzar».

Vam parlar de Maragall i de López-Picó —del qual va fer una singular semblança literària— i, sobretot, de l’excepcional Josep Carner, de la seva obra poètica «fresca i regalada» i de la seva prosa, que des del punt de vista lingüístic considerava tan recomanable com els versos. No cal dir que Carles Riba va centrar la conversa llarga estona; no vam coincidir sempre. El meu Riba no era pas ben bé el Riba d’En Ferrater malgrat el respecte i la deferència per la seva tasca de poeta i de traductor. Se sabia i tot de memòria algunes per a mi belles estances que recitava amb goig però sense veneració. El meu tracte personal i gairebé de minyó amb En Riba me’l feia gairebé intocable.

En referir-se als meus versos va dir, potser mig amb ironia, que eren, tot emprant un mot recent, generatius. Allò que en En Carner és gerdament espontani i en En Riba intel·ligentment premeditat en mi era «generatiu». Segons En Ferrater, i jo no me n’havia adonat, en els meus versos improvisats, almenys en aparença, imatges i conceptes generen, gairebé sempre per intuïció, d’altres imatges i nocions amb precisió retòrica i exactesa idiomàtica. Potser sí, què sap hom; però no he meditat gaire les meves intencions tot essent exigent en l’emotivitat poètica i en el resultat plàstic. En Ferrater es va treure a darrera hora de la butxaca dues antologies: una d’italiana i l’altra alemanya de la poesia més recent d’alguns joves poetes d’aquells països. Eren versos amb una tècnica nova, sobretot els italians, inventius i enginyosos, que recordaven d’altres provatures d’avantguardes anteriors, però amb més ciència i menys fantasia. A En Ferrater li interessaven a mitges. Em va donar l’antologia italiana tot dient-me que els seus col·laboradors no guanyaven en inventiva d’altres poetes menys avançats, malgrat les intencions. Bé, malament o a mitges, és tot el que ara recordo d’una d’aquelles inoblidables tardes de diumenge en les quals En Gabriel Ferrater m’honorava amb la seva companyia i m’instruïa amb el seu saber.



Barcelona, febrer, 1975



[Publicat dins Una lleu sorra. Barcelona: Edicions 62, 1975]





Joan Fuster





PRÒLEG

a Terra en la boca



No sé si amb divines dificultats o amb facilitats esquerpes, si amb dura tasca pacient o amb asprors immediates; tant se val: En Joan Fuster ha escrit els seus versos amb substància valenciana i vocabulari universal.

Fidel a una constant que ens fa, en prosa i en vers, solidaris, col·labora amb tants d’altres a reduir en harmonia les contrades literàries en aparença més discordants. Podria ésser de les illes fogoses i brancades amb llegendes d’òpal; o del planell ventós que ombreja el Canigó beat; o del Vallès alat i musical, nat i nodrit en frescosa masia; o de les pregoneses d’un mèdol amb molses perennes i remors secretes de fontinyols lunars. Els seus versos, ençà i enllà dels dolços paratges que integren amb soleis i obagues el clos que fan eternament present una Veu i una Idea, més aviat baronívols que somniosos, prenen possessió de l’Universal per camins no pas de meravella però dreturers. No evoquen pàl·lids paisatges amb estels lívids i dòlmens tenebrosos; ni el misteri de les bromes en serres ignorades i pressentides. Ni tracen arabescs absurds en els murs pelosos del somni. No provoquen l’Advers amb irada eloqüència, ans cerquen l’enigma de les claredats solars i juguen, hàbils, amb les càlides ombres del migdia. Distintes, reservades i accessibles, les imatges, desxifrades, hi flueixen transparents en senders purs, atentes als remoreigs d’aigües noves i fastuoses.

El poeta cerca la cadència dels versos, vagarós per platges calentes amb velers concrets on endevineu que s’apleguen, en ruborós col·loqui, tot de déus i de deesses immediats i interpel·lables. El sentiment hi és ver, el lèxic precís amb tendres tebiors i ritmes preferents. En les estrofes on En Joan Fuster exalta el terrer o la mar comuna, no hi copseu ni les amargues al·legacions del líric extrem —o rival!—, ni la impudor fàcil de qui es delecta en les colors absolutes i els volums radicals. O en insòlites el·lipsis, de tan sumàries, vulgars. Concep i compon amb mots catalans i permanents, i, antic entre els novells, assaja la veu del dring secret dels cristalls maresos.

Quan un mot, bàrbar, irromp amb presses plebees, tantost l’amaga en un sot entre conquilles salobres, amb púdica delectança i ostensible satisfacció; si un ritme o una rima eixelebrats, de tan retòrics, romàntics, esberlen l’estrofa i n’alteren la lucidesa, tantost els ofega, amb evident nostàlgia!, amb altres rimes i ritmes onejants i segurs. Prescriu, deliberadament, no en dubto, les emocions simultànies o locals per a satisfer l’esperit en un conjunt d’emocions més altes on l’home universal i el poeta permanent es retroben. No és discordant amb el segle, ni hi concorda amb excés en les seves follies —ai las de mi!— tan seductores.

En Joan Fuster renuncia al tipisme captiu i a la imatgeria convencional tan amanyagats pels càndids versaires benèvols amb ells mateixos —i entre ells—, i amb ritme lent, amb mots antics i usuals ensems, avança per camins airejats on els signes pugnen per a ésser el Signe, el vers el Poema, i la columna el Temple. No importa, romeu generós que flaira el ver i el bell per les amples avingudes de la Pàtria, invencions d’immigrant, ni assaja el nou amb seduccions apòcrifes. Ans prudent i amb dictats accessibles, lliure de moviments i amb menys de reticència, es fa joiós amb la joia dels mots, s’ajusta, sense indolència, al designi, i sotmet cobles i estrofes a la sobirania de l’esquema.

Els seus somnis, si somnia, són transparents; el seu vagar, si vaga, és confiat. No em direu pas que sigui àulic, però tampoc no és rústic. Per ventura el seu joc no és simple, però l’artifici no és complex. No és pas que, orat, es lliuri a l’extravagant per prejudicis d’escola o de secta; essent, ardit, del segle, descobreix en les zones imprecises de la vasta comunitat, les senderes reials, i hi restableix, amb tants dels seus, les fites robustes del born on es debaten i laboren, generosos, els realitzadors del Projecte.

Tot d’ombres tutelars passen i tornen a passar pels fulls d’aquest llibre. Algunes s’hi aturen amb augusta complaença.



[Barcelona: Barcino, 1953]





Enric Badosa





PRÒLEG

a Más allá del viento



M’és fàcil —a mi, explorador en camps diversos i simultanis— de refer la pròpia experiència a la lectura d’un poeta nou. Puix que de 1918, que és la generació literària dels meus, i la més universalment generadora de tantes de tendències que, encara avui, pugnen per a establir-se, per a fixar un estil —que voldria ésser l’Estil—, i, amb intencions desconcertades, un ordre —que no pot ésser l’Ordre—, els problemes plantejats en el pla de l’experimentació estètica i de la creació poètica, ho són encara, i vitals, per als poetes més recents. Si escoltem les veus novelles, ¿no modulen, fresques i vacil·lants però per ventura amb més d’ingènua fermesa, les tonades que amb la mateixa frescor cercàvem de fer escoltar nosaltres?

Heus ací, d’un costat, els insubmisos, adelerats per a aconseguir la ruptura amb el donat, per a alliberar els objectes de llur substància actual i present, per a modificar-ne el contorn, per a perdre’ls i perdre-s’hi. En un clima on l’ètica i l’estètica pugnen per a integrar-se —on l’ètica preval sobre l’estètica—, provoquen, tensos i amb independència de la retòrica i a les lluors d’una més alta llibertat, una zona pròpia on s’evadeixen i on, a la vegada, reivindiquen una altra realitat on, de nou, es muden i s’exilien. No temen ni l’excés en la diversitat, ni la divergència en el discordant; llur fer absolut no és el dels amorosos del nombre i de la unitat, i en un llenguatge personal intenten d’escapar a les limitacions de les normes d’autoritat per a afirmar-se, reivindicatius, en llurs drets d’investigadors extrems.

Heus ací els altres, per als quals la poesia és l’expressió plàstica d’una experiència del real —objecte o pensament— destinada a expressar estats propis de llur condició de poetes, inspirats o aprehesos, i que, adversos sovint a la troballa original, maduren llurs poemes amb lentitud tot assajant de moure’s en els límits d’un estil, no pas per una afecció extremada al costum fet llei, ans per a atènyer el bell més enllà de l’indeterminat. Al principi del goig immediat, a l’adhesió a l’instant, prefereixen el real divers però suficient. Nombre, ritme i mesura els són útils i necessaris, i, sense defugir el nou ni menysprear-lo, acusen el personal.

Si els primers, en llur virolada floració i en refusar convencions i arranjaments amb l’exasperació de qui vol aconseguir la puresa primordial, fan de llur pròpia realitat la llei suprema, els altres s’esforcen per a acréixer-se i articular-se en el perceptible.

Crec que N’Enric Badosa, àvid, com tants del meu temps, d’aconseguir a través del poema la bellesa, la puritat i la veritat existencials, ha assajat d’establir els temes actuals i eterns, en climes diferents, en paisatges adés espirituals adés mentals, sense lliurar-se a especulacions estranyes a la seva sensibilitat ni a arriscades provatures, com s’esdevé amb els qui generosament es complauen en topografies abismals que reflecteixen llur personal exigència. Amador de poemes, com els qui fonamentalment són poetes, En Badosa escriu els seus amb una tensió mental que l’allunya de la voluntat reivindicativa dels qui, folls d’absolut, cerquen d’arribar a la immediatesa prescindint de l’estructura permanent de l’objecte. Ni mai no despaïsa, ni en la sentimental defallença no desintegra:



Morirás en septiembre, cuando el viento

por tu secano pulcro de olivares

desvanezca los últimos lugares

y le agote a la vid su ofrecimiento.



Ans bé intensifica la presència de les coses i les representa. En cadascuna de les seves realitzacions, amb versos suaus a l’orella i plaents a la ment, assaja, i sovint hi reïx, de fer-nos evident la idea, mai precoç, projectada amb la serenitat de qui en la gènesi d’una imatge desvetllada per l’instint s’aplica, sense vanitat i lliure del prejudici de lliurar cap missatge, a resoldre’n l’expressió retòrica i plàstica dins els límits d’un estil personal. O a cloure el procés d’un tema que, per una afecció jovenívola pel rar, podria servir-li de mitjà d’evasió en un món de sensacions singulars, amb un vers tan cenyit com el del quart sonet del present recull:



Una oración nos salve de la nada.



La revelació de N’Enric Badosa com a poeta és més florida que angoixosa. La joia hi és present, i ni el misteri que en melancòliques estances pugna per a enfosquir amb torbadores imatges els senders que menen a les deus vitals, no arriba a exiliar-ne el lector. El pensament hi senyoreja i el sentiment de la certitud; la inspiració mai no hi és depriment i l’ofici sempre és segur. El llenguatge, malgrat la precisió intel·lectual dels més personals dels versos, és gerd i ostensiblement poètic, i els símbols hi flamegen amb graciosa certitud. Quan l’eco aquós d’unes veus intruses us podria fer esperar l’aparició, al fosc de la riba o en el crepuscle muntanyenc, de personatges confidents i desesperats, el sentiment de la divinitat assegura la indefectible posició d’un poeta més atent a la serenitat i a la tendresa que no pas al fantàstic i a les pregoneses de l’hermètic. En el trencall on tants d’inquiets tantost vacil·len com s’alienen, N’Enric Badosa, ni àugur ni profeta, s’orienta per camins assolellats on la diversitat és enginyosament conjugada amb la unitat. Una poesia, doncs, per a ésser compresa.

És clar que essent la invenció pròpia dels poetes, allò que avui en l’obra d’En Badosa és tema i símbol podria modificar-se en llibres futurs amb inquietants especulacions. No les advoco, però tampoc no les refusaria.



[Publicat en traducció castellana. Madrid: Rialp, 1956]





Albert Manent





PRÒLEG

a La nostra nit



Ja no temo d’afirmar, un cop més, el que tinc dit i escrit sobre el mot «jove» aplicat a la literatura. Em costa, malgrat les vicissituds conegudes per la nostra poesia lírica, d’aplicar-lo a un poeta o a la poesia amb referències al full del cens. Aquell és barbut a uns vint anys anacrònics, aquell altre, setantí, ens sobta, audaç i lliure, amb imprevisibles innovacions. El primer manlleva a la comuna reserva els llocs comuns més assimilables —de l’acadèmia avantguardista o de florals ateneus—, l’altre reneix amb mudes imprevistes i, a l’alba d’un dia inèdit, cull, substanciosa, la flor dels rous.

M’arriscaria, si el lloc fos avinent, a confirmar un parer meu que, de sobte, podria semblar, als més prudents, una hipòtesi insensata: el de la realitat objectiva de la poesia. És a dir: que la poesia, tot i el caos de tendències i de convencions que aparenten assegurar el contrari, ens és exterior. Vull dir que hi ha una realitat poètica, amb la seva màgia pròpia i el seu misteri singular que el qui n’investiga les essències —ni jove ni vell en la seva funció—, assaja de descriure. Quan experimenta, s’aventura o conquista, no és pas a les boires de les pistes, al fluir de les dreceres o a la nostàlgia dels carrerons, ans a la selva de llum de la realitat exterior. No hi ha, doncs, una realitat superada, ni un triomf de l’esperit sobre el real: hi ha una realitat vexada pels llòbrecs mercaders del natural i de l’espontani, que el poeta, generós, allibera i ordena. La vida del poeta és exterior, i la diferència d’escoles correspon a la varietat de procediments d’escriptura. No hi ha missatges nous, ans bé un sol missatge: el del poeta que expressa amb mitjans propis, que són els de la seva època, allò que verament és. La rigor o la laxitud formal en fixen la responsabilitat.

No hi ha poetes il·luminats perquè són ells qui il·luminen, ni poetes obscurs ans orbats per tanta de claror, ni maleïts per tal com d’ells és el reialme. Tot poeta és elegit, i el rèprobe ho és per carència de dons. El poeta és sempre el mateix en els segles i, espeleòleg o aeronauta, és vident al migdia nocturn i oracle del somni solar. Vident i oracle d’allò que ja ens ha estat donat a tots des del començament i per a sempre, no pas personal com pretenen els esperits grossers, oh humanals defallences!, arúspexs de llurs pròpies entranyes. Però llurs presagis assenyalen llur mort imminent.

Per la teva substància com a home, tu, Manent, ets un poeta jove, no pas exclusivament pels teus vint anys. La teva nit, casta, és la nit lluminosa de tots els poetes. Les teves imatges adolescents són les preferides pels temperaments lírics a totes les edats. Tot poeta és, amb ànsies i ressonàncies, un adolescent. Quan per fadiga o per accident, s’afebleix, calla. La seva voluntat d’explorador, les seves recerques, el sotmeten a un treball dur, al qual, púdic, es sotmet sense reserves. Però si es dóna, envelleix. Ja no és un adolescent, ans un convalescent crònic.

Vida interior o vida exterior, subjectivitat i objectivitat no són per ventura, estimat Manent, mons autònoms, ans una sola entitat, que és la que el poeta experimenta. Audaç i reservat, lúcid, s’esforça a transcriure el resultat de la seva enquesta. De què el confús i el vague, l’incert i l’ambigu es ressenten. Tot és clar per al poeta. «La llum per tot» és en els poetes d’avui una exigència. Ni acadèmics ni futuristes, ni rurals ni hermètics: clàssics amb premeditació nodrits de càlides experiències, i arriscades.

¿Qui, després d’aquest llibre, et negarà la confiança? Assetjat per tot de perills, tan actual i tan antic, ensems et complaus a col·laborar amb els qui estem segurs que la poesia, entre nosaltres, no s’ha aturat a mig camí. Com t’ho agraïm.



[Barcelona: Els Llibres de l’Óssa Menor, 1951]





Ramon Comas





LLETRA-PREFACI

a Les paraules no basten



A Ramon Comas, S. J.

Sant Cugat del Vallès



Tocant a mar, els dies tempestosos són llargs de passar, però feliços per a mi. Els pescadors que jo conec flairen la tramuntana abans de congriar-se el grop; en els temps que som, doncs, i en aquesta contrada, més aviat trasbalsats, no és gaire freqüent que l’oratge els arreplegui entre dos caps. Avui mateix, tothom ha romàs a casa i, a ple migdia, de la vila i el port, esborradissos, tot just si en distingeixo els fums que s’hi encloten. No és la primera vegada que us dic com m’hi deleixo; però no creguéssiu ara que al fort de l’estiu emigri a d’altres indrets amb fred, boira i nevassa. No tinc aversió a les calmes; a mar o a muntanya, tots els temps, esfloradissos o segurs, tenen llur encís. Als vaguejants ens és un gran plaer de verificar, de tant en tant, a les fosques clarors de la natura, diversa o adversa, la veritat de les imatges que sorgeixen dels somnis encambrats.

M’he complagut a llegir els vostres versos en un dia com el d’avui; per als del nostre tarannà, un temps brufagós vol dir lleures feliços. No m’han semblat intemporals, ni trivials, ni angoixats. Ni fantàstics. No us hi escapeu cap a místiques contrades amb crepuscles llunyans; ni hi jugueu gaire amb personatges massa immediats i parcials, tan fàcils de descriure, ni hi pugeu i baixeu decorats amb ermitatges gòtics, masies o dàrsenes desallotjades. Però en tots hi sou vós lluitant, amb coratge, contra la vostra soledat, provant d’alliberar-vos de vós mateix per a recobrar-vos del tot sense evadir-vos ni dispersar-vos. El real hi és sense excessos, i el natural sense hipèrbole; el món de fora, doncs, obert, amb homes, dones i infants, llurs goigs i llurs congoixes. I molt d’ocell, d’arbre, de flor i d’estel. No pas decoratius, ans bé necessaris. Tot ple d’amor envers els éssers, i tot amarat de la claror de la terra.

En vers cenyit dieu que vau néixer davant la mar; més prop o més lluny, tots els del nostre terrer hi hem nat. I el més encimbellat, un dia o altre davalla i s’hi acosta per a contemplar-la, mancada o encrespada, hores i hores. En els vostres versos, no gens emfàtics i poc confiats, la mar s’hi albira o ensuma pertot, com quan, entre trencalls, voregem la costa reconciliats amb nosaltres mateixos i amb la natura. Déu, l’eternitat, el país natal, l’amor i la mort, hi són presents, no pas per efectisme retòric o poètic, sinó perquè us són immediats, necessaris i urgents. No us atreu el superflu, ni us afoneu en aigües embruixades; més aviat em sembla que, tot allunyant-vos, simultàniament, del domèstic i del màgic, us plau d’expressar-vos amb serenitat i claredat.

Tantost narreu en estil desafectadament simple; tantost, recordant la tonada d’altri, reconteu, feliç en l’exactesa del concepte o de la imatge, i insegur de la validesa eurítmica del vers. O, talment com em plau a mi, conteu i fabulitzeu. Sense falcar massa els mots, ni enfilar-los damunt frèvols suports per a fer-los enganyosament albiradors. No us poseu de puntetes per a semblar més alt, i aparentar el vident o el profeta. No se us podreixen els llevats a l’estuba, ni empreu mots espellofats ni la infatuada i infecunda paraulota. Però jo crec que us hi expresseu i interpreteu segur i sense engany, i que en moments de dubte o de defallença, no us desesperanceu.

No sempre, dieu, basten les paraules; calen, voleu manifestar, els fets, i, en poesia, el Fet. Però us calen sempre els mots per a referir-los o relatar-lo. Ho sabeu millor que jo: Déu, en principi, va dir; el pobre poeta, voldria. No us fieu massa de la poesia desencarnada ni de l’home encaterinat. En mi, que no he tingut mai vocació de trapenc, la paraula frisa el mot, i malaurat si no el trobo o no l’encerto. Sovint em pregunto si en el nostre vagarejar per munts i plans la paraula no és ja el Fet, o, si més no, la imatge i el cercle clarós que l’envolta.

Si ara fóssiu ací, amic dilecte, us demanaria de llegir-me vós mateix els vostres versos. La veu del poeta acostuma d’escalfar el mot, i, a l’instant benaurat, l’encén. De passada, per delit i fretura propis, us en llegiria —oh, no pas molts— de meus; i al mateix indret emporxat i salabrós on no fa gaires anys amb el tothora enyorat i sempre present Carles Riba, llegíem, ens passàvem i provàvem d’interpretar els nostres.

Mireu: el temps manca, i les primeres veus d’home que sento avui, ara que vespreja, m’arriben de Port de Reig a la balconada de casa, i amb frescors matineres. Parlen de sortir amb el llum, i guaiten, esperançats, del costat de l’Albera on espurnegen els presagis. Ja alguns es calcen les botes d’aigua, i d’altres, pressosos, avaren. Vós i jo davallaríem a parlar-hi, i com en el començament d’una insòlita faula, gaudiríem, plegats, del Moment, de la Imatge i del Mot.

I tot, oh Ramon Comas, de debò.



El Port de la Selva, abril, 1963



[Barcelona: Els Llibres de l’Óssa Menor, 1963]





II





ARTISTES





Francisco de Goya





GOYA



L’exhibició de l’obra gravada de Goya, a la Biblioteca Nacional de París, ha permès als crítics d’art francesos i als escriptors afectats per les realitzacions plàstiques d’exposar interessants punts de vista sobre el geni del pintor i gravador aragonès i sobre el seu temps. Els parers, no cal dir-ho, són divergents. Els tòpics més explotats sobre les negrors hispàniques han influït prou damunt d’alguns dels comentaris, per tal que s’esdevingués el més freqüent: que hom escrivís sobre la idea, estereotipada, de Goya i tenint en compte tots els prejudicis sobre les virtuts i els defectes de la raça espanyola. El Goya concret i l’Espanya concreta diríeu que són el llegendari.

Dos escriptors, però, han fet entorn de l’obra de Goya alguns comentaris que ens interessa recollir per fer-los conèixer als nostres lectors: Drieu La Rochelle, petitburgès (perdoneu l’adopció dels qualificatius a la moda) amb l’esguard amorós pel feixisme, i Jean Cassou, petitburgès amb l’esguard amorós pel comunisme. Tots dos coincideixen a reconèixer que les deus a les quals s’abeurà Goya foren la vida popular i les idees franceses. Tots dos observen en Goya el pamfletista.

Drieu La Rochelle, amb la seva agudesa (L’Europe Nouvelle, 11 de maig), assenyala Goya com un dels primers entre els moderns, tan lluny de Velázquez i Rembrandt com prop de Manet, Degas i Picasso. Goya, però, és ple de vida i hauria pogut acceptar el combat guanyat pels vells. En canvi, Picasso, un segle més tard, «ha estat obligat a jugar únicament sobre els valors del desastre. Tots sabem que si Picasso hagués volgut rivalitzar amb els antics, no hauria pogut: la mà, l’orella i el pensament haurien hagut de confessar-se vençuts pel temps». Drieu La Rochelle comparteix, en judicar les interpretacions temporals de l’art i de la bellesa, els mateixos punts de vista que hem exposat anys ha àdhuc de manera poemàtica. «Aquesta és l’aventura de dos segles: primer hom pinta molt lleugerament malament, com Goya o Fragonard, per tal com hom ha pintat, durant massa temps, bé la Humanitat; la pintura és obligada a alliberar-se del jou de la bellesa i de la perfecció com de tots els jous. Seguidament, hom pinta malament, per tal com és ja una habitud. I aquest és un jou més difícil d’alliberar-ne l’ànima. I és un jou més difícil d’alliberar-se’n que l’altre».

No es poden pas dir teories, segons Drieu, sobre Goya: gaudeix de la llibertat del geni. Ni la teoria del barroc de Goya, encesa «amb aquella multiplicitat d’intencions», per a Eugeni d’Ors no és aplicable. «Goya, és clar, és un barroc, això és, la seva gràcia inquieta anuncia totes les complaences romàntiques, impressionistes: però sobre quin fons clàssic recolza!». Clàssic, perquè el seriós de l’ofici és en Goya «l’expressió espontània del seriós de l’ànima». És un geni que no compta en cap ni per a cap escola: «llibertat».

¿Fou un lliurepensador, com sostenen alguns? Per a Drieu és cert que en Goya no hi ha res de cristià. Ortega y Gasset li ha dit: «Els espanyols no han estat mai cristians». La religió dels espanyols és més primitiva, el tràgic hi és més immediat que en el catolicisme: «hi ha també en Goya un profetisme que ens recorda el contemporani de William Blake i Roi Reynard».

¿Per què els surrealistes no s’han incorporat, com a precursor, Goya? (Els surrealistes parisencs han oblidat quasi tots els precursors de llur tendència. Alguns d’ells, Hieronymus Bosch, per exemple, el realitzaren íntegrament. Com diu Drieu referint-se a Goya, «potser perquè els havien tallat l’herba sota els peus», els treien originalitat. Si coneguessin els seus precursors no s’haurien meravellat tant, diu Drieu, «davant Lautréamont i Rimbaud».)

Les horrors de la religió i de la guerra espantaren Goya. És lliure davant el seu país tot restant espanyol. Ha estat lliure davant ell mateix. El seu pamflet contra els vint-i-tres anys d’atrocitats de la França revolucionària a Europa «és més terrible que els discursos de Fichte o els articles de Burke. I, amb tot, era el còmplice intel·lectual dels invasors i preferí acabar la vida entre ells. El seu rei li ho perdonà, cosa que no farien els nostres nacionalistes d’avui que es disputen amb els nostres comunistes el partit pres decadent de fer de cada individu el cortesà de tots els altres».

Per a Jean Cassou (Le Monde, 9 de maig), Goya sentí com un espanyol del poble i pensà com un europeu liberal. En pintar la realitat crua, terrible, Goya va d’obra mestra a obra mestra. És, a la vegada, pintor i jutge. Davant la Guerra de la Independència «la seva còlera poderosa trobà objectes dignes: la guerra, les atrocitats de la invasió, la injustícia dels conquistadors. Les seves obres Capritxos, Desastres de la guerra i els Somnis formen la més formidable obra gravada que l’art hagi produït mai amb Rembrandt. Goya s’iguala als més grans creadors de la humanitat, i, amb Beethoven, és una de les més grans figures del dolor humà».

Si l’art reflecteix el temps, els pesombres i les al·lucinacions de Goya no són fantasies gratuïtes, ans «les formes que prenen, segons el seu geni, les imatges que li proporciona la injustícia, el desordre i la dolenteria del món».

Per a Jean Cassou el llenguatge de Goya denuncia «la bestiesa dels poderosos, el sofriment dels petits, les desgràcies del poble, les enganyifes dels frares» i les supersticions i els deliris i els desastres que es desvetllen i baten d’ales quan la raó s’adorm.



[La Publicitat, 16-V-1935]





Pablo Picasso





¿QUÈ SERÀ L’EXPOSICIÓ PICASSO?



Tot just si han sortit un parell de notes breus en alguns diaris catalans anunciant una exposició Picasso a Barcelona. Però en els cercles artístics i en els clubs intel·lectuals se n’ha parlat tant aquests dies que hem estat temptats de preguntar si és que ja s’havia inaugurat… Com que els nostres gustos personals no són ben bé, en matèria artística, els dels amics incondicionals de qualsevulla pintura «avantguardista» (és una manera de dir), ens ha costat un moment orientar-nos per a saber qui ens podria documentar per a informar els lectors de La Publicitat que, fet i fet, són dels qui més s’interessen per la vida espiritual.

Ha estat un company de redacció molt a l’aguait dels moviments culturals qui ens ha ensenyat la drecera: ADLAN: això és, els Amics De l’Art Nou.

Ja n’havíem sentit a parlar i coneixíem i tot algunes de les seves interessants realitzacions. Però ADLAN té un domicili en cadascun dels seus afiliats… I ens han assenyalat un indret propici a trobar-los reunits: els estudis de l’arquitecte J. L. Sert, un dels més actius propulsors de l’arquitectura nova, de l’urbanisme racional i de l’art modern a Catalunya.

Hi eren quasi tots i hi hem pogut fer nobles coneixences. Distrets, als primers moments, per la novetat del medi, no ens havíem adonat que ja parlàvem de Picasso amb una noble ardor que conquista les simpaties dels qui no són gaire sensibles als assaigs i experiències plàstics dels més arriscats dels artistes d’avui.

Picasso!… Em va ésser permès d’escoltar i de preguntar. Al capdavall, per això havia sol·licitat d’ésser presentat a una reunió on eren presents pintors, escultors, arquitectes, poetes i crítics representants de les darreres tendències. Vaig saber que ja fa un any que ADLAN tenia en projecte una exhibició Picasso a Barcelona; que, per ventura, els mitjans econòmics de l’organització no haurien cobert les despeses; que unes noves galeries d’art, d’inauguració immediata, la Sala Esteve del carrer de Casp, s’havia adreçat a ADLAN perquè cooperessin a obrir les galeries amb una exhibició de prou crit per a interessar-hi tot Barcelona; que s’havia pensat en una Exposició d’Art Surrealista, aleshores present a Londres, i que, creiem, amb encert, van resoldre fer efectiu el projecte ja antic d’Exposició Picasso.

—Una exposició documental de primer ordre —ens diu un dels concurrents.

—Clàssica a França i revolucionària, encara!, a Catalunya —va observar el crític M. A. Cassanyes.

Molt bé. Però ens interessaven detalls concrets. I l’arquitecte Sert va ésser prou atent —li ho agraïm des d’aquestes pàgines— per a oferir-nos-els. Vegeu:

—Els quadres triats per ADLAN i que figuraran a l’exposició són: quatre pintures de la galeria Pierre: Dona asseguda, Natura morta, Bust d’home, Taula de toilette, Natura morta; una pintura, La guitarra, de la col·lecció Maurice Raynal; una pintura, Natura morta, de la col·lecció Kochnitzky; una pintura de la col·lecció Zervos; una pintura de la col·lecció de la senyora Cuttoli; una pintura de la col·lecció Lipchitz, una pintura de la col·lecció de Mr. Wildenstein; una pintura de la col·lecció del vescomte de Noailles.

—¿Tot pintura, doncs?

—Quasi tot, i alguna de grans dimensions. Hi ha també, molt interessants, una aquarel·la, Natura morta, de la Galeria Pierre, i un pastel, Guitarra i compotier, de madame Errázuriz.

—He sentit que parlàveu de collés…

—Sí, i també seran ben representats en aquesta exposició. N’hi ha de les col·leccions Tristan Tzara i Doctor Laugier. També hi ha, pertanyents al primer, dos dibuixos.

(Se’ns fa saber que els papiers collés representen una etapa de Picasso, recent, molt pròxima al surrealisme. Com també que dues pintures que havien estat triades de la col·lecció Rosenberg han estat substituïdes per tres altres pintures d’altres col·leccions degut a tenir Rosenberg compromís contret amb una altra empresa de Barcelona. I ens preguntem: ¿hi haurà, doncs, dues exposicions Picasso?)



L’acte inaugural de l’Exposició Picasso serà el 7 de gener.

—Hi parlaran —ens diuen—, en disc editat expressament per ADLAN, els pintors Salvador Dalí i Joan Miró, i els escultors Juli González i Luis Fernández.

—¿No s’havia parlat del poeta Paul Éluard?

—Sí, serà present a l’Exposició i donarà una conferència sobre Picasso a la Sala Esteve. A la vegada llegirà els texts escrits també per a Barcelona per André Breton, cap del surrealisme francès, i Christian Zervos, director dels Cahiers d’Art. Per cert que aquesta revista dedica un número especial a l’Exposició Picasso a Barcelona amb reproducció de les pintures exhibides i que contindrà els textos dels discursos. Remarqueu que els de Dalí, Miró i González hi seran reproduïts en català. I que tot serà radiat i retransmès a una estació francesa…

—He sentit que parlàveu de versos i ja havia llegit a La Publicitat que Picasso (que ens han dit que té el divorci en curs) abandonava la pintura per la poesia…

—És gairebé exacte: una novetat dels dies de l’Exposició serà que Paul Éluard hi llegirà uns versos de Picasso, inèdits. Feu saber que encara ningú no coneix res del Picasso literat i que Barcelona n’haurà les primícies.

Anem a acomiadar-nos. En aquell ambient, de tan modern, pur, de tan pur, clàssic —estricte (en el sentit de la plàstica decorativa de l’interior de l’estudi on he trobat reunits els d’ADLAN)—, una pintura de Miró és una provocació obsessionant de la qual no m’adono fins al peu de l’ascensor.

Una estreta de mans a tants d’amics nous, fervorosos de l’art modern, em dóna temps per saber el molt que han fet a París perquè aquesta exposició es realitzés el secretari de Picasso, Sabartés, i els senyors Breton, Éluard, Dalí i Zervos.



[La Publicitat, 13-XII-1935]





UN DIBUIX QUE TÉ VUIT DIES



Estigueu segurs que la meva tasca no és pas parlar-vos d’exposicions. Si em refereixo a la de Picasso és perquè ara fa vuit dies aquest «abominable» pintor dibuixava amb destinació a La Publicitat la faç del poeta Paul Éluard, el qual, precisament avui, a les deu de la nit, parlarà del seu retratista a ca l’Esteve.

I estigueu també segurs que no és pas que als literats no ens agradi parlar de pintura. Ben sovint alguns escriptors, imprudents, empren l’enginy de llur ofici per a exalçar o blasmar els artistes amb una mòbil capacitat d’adaptació que bé deuen envejar els pintors atorrollats que amb poca fortuna parlen i escriuen, posem per cas, de filologia.

Tots aquests dies polint l’escorça d’un eucaliptus, al peu d’una imatge del Sagrat Cor, o fent ombres xineses damunt la boira, hem parlat de Picasso. Quina erudició! Quin fervor! Quin menyspreu! A mi, m’ha permès de conèixer, la nit mateixa del vernissatge, una esnob. Jo havia sentit molt parlar d’esnobs, però m’havia semblat que a Barcelona tots feien política, i ocupaven els llocs més distingits a les organitzacions electorals. (Prou he dit més d’una vegada que, els veritables temperaments polítics, els havia descobert, a Catalunya, entre els poetes.) Aquesta esnob, que s’omplia la boca amb el nom de Picasso mitja hora abans de l’obertura de la sala, i que en parlava amb tothom amb embadaliment com d’una vella admiració, deia, després de donar un cop d’ull escàs als quadres exhibits, a un concurrent que es va passar tot el sant vespre interpretant el text d’un full d’El Diluvio plantat a una tela: «És més divertit un cabaret!». Em va semblar que el seu paper, radiat, hauria estat compartit per tot de gent i blasmat pels qui s’hi divertien com en un cabaret. Els admiradors sincers de Picasso, silenciosos, vaguen per la galeria com uns somnàmbuls, i quan es topen els uns amb els altres bescanvien entre ells, com hom conta dels pares de la Trapa, uns mots enigmàtics i obscurs.

També m’ha permès aquesta exposició de trobar-me de nou amb un admirat poeta i quasi vell amic: Paul Éluard. El qual reservava una sorpresa per a La Publicitat: un dibuix inèdit de Picasso, el darrer, datat el 6 del mes que som, destinat a ésser reproduït al nostre diari. I això per aquestes raons, si és que sóc fidel a l’encàrrec: a) Per motius de caràcter privat, Picasso fa vuit mesos que no ha tocat ni pinzell, ni llapis. Ha volgut, doncs, que el primer dibuix seu, després de l’abstenció, partís amb destinació a Barcelona, on va fer els primers dibuixos. b) Algú ha dubtat que Picasso hagués autoritzat l’exhibició actual d’algunes de les seves teles. Amb aquest dibuix pretén fer gràfica aquesta autorització. c) En triar Éluard com a tema, ha volgut manifestar la seva simpatia envers el poeta i el grup d’artistes que es mouen entorn del surrealisme. d) En distingir La Publicitat, li ha semblat que homenatjava el diari català fet i fet més obert a la causa de l’esperit.

No està malament que diguem com La Publicitat agraeix aquesta distinció.



[La Publicitat, 17-I-1936]





Picasso, 1930-1935

(Ressenya de Cahiers d’Art, núms. 7-10)



La revista d’art francesa Cahiers d’Art, dedicada especialment a l’exposició monogràfica de l’art modern —en tant que modern no és sinònim de vell ni de carrincló, paradoxa que es dóna sovint— en les seves diverses tendències oposades, ha dedicat els núms. 7, 8, 9 i 10, aplegats en un sol gruixut volum de prop de tres-centes pàgines, a l’obra més recent d’un dels pintors contemporanis més discutits: Picasso.

Si tenim present que per a la realització d’aquesta monografia, important sota diversos conceptes, ha estat sol·licitada la col·laboració de Paul Éluard, André Breton, Benjamin Péret, Man Ray, Salvador Dalí, Georges Hugnet, Joan Miró, Juli González, J. Sabartés, Christian Zervos i Luis Fernández, no ens costarà d’endevinar que el contingut dels textos és apologètic.

Vegeu un resum molt breu del parer dels articulistes:

Per a Zervos, el pintor Picasso, en afegir als mitjans tradicionals de la tècnica pictural mitjans nous, ha eixamplat considerablement l’expressió plàstica. Segons ell, però, no són pas les ruptures amb el passat i les innovacions tècniques allò que primordialment cal tenir a la vista, ans l’esperit que anima tota l’obra de Picasso, les noves formes d’activitat intel·lectual que ha creat, la seva llibertat de pensament. «L’explosió del seu esperit —diu— ha destruït les barreres que l’Art imposava a la imaginació. La poesia s’hi ha precipitat amb tot el que comporta d’agut, d’absurd, d’enigmàtic, del sentit estrany que no veu solament en la vida una imatge del real, sinó que la concep com el misteri que ens volta pertot».

Segons Paul Éluard, Picasso ha creat fetitxes amb vida pròpia, signes, no solament intercessors, ans signes en moviment gràcies als quals es redueix el concret. «Allò que anomenem la màgia del dibuix —diu—, dels colors, recomença a nodrir tot el que ens envolta i nosaltres mateixos».

Segons Georges Hugnet, Picasso, en el domini que li és propi, continua lluitant per tot el que l’art modern, allò que la convenció anomena «art modern», hauria d’aportar d’útil i d’alliberador.

Com que el mateix número conté, en català i en francès, alguns treballs literaris de Picasso, André Breton i Jordi Sabartés s’hi refereixen en llurs articles. D’altra part, Benjamin Péret li dedica un poema, i Joan Miró i Juli González, en llengua catalana, dos articles.

Picasso hi exposa els seus punts de vista, que els lectors de La Publicitat coneixen per haver-los publicat en català.

Salvador Dalí hi publica, en francès, un paradoxal article: «Les pantofles de Picasso», i, en català, una nota ditiràmbica que ja coneixen els qui assistiren a l’obertura de l’exposició Picasso organitzada per ADLAN a ca l’Esteve.

L’interès cabdal d’aquest esplèndid fascicle dels Cahiers d’Art radica en les reproduccions fetes damunt paper de qualitat i amb perfecció tipogràfica.

Basta esmentar que conté, algunes a tota plana, 71 reproduccions de pintures, d’escultures i gravats de Picasso, 12 reproduccions de dibuixos i esbossos i un fora text, en color, tots corresponents a la producció picassiana d’aquests darrers anys.

Encapçala el número un bon retrat de Picasso per Man Ray, amb el facsímil de la signatura en color, i alguns autògrafs de l’artista.

Cal agrair als Cahiers d’Art i al seu director, senyor Christian Zervos —als quals devem ja un número magnífic dedicat a Joan Miró—, l’interès posat en les realitzacions plàstiques dels nostres artistes d’avançada, alguns d’ells, i ben merescudament, prestigis internacionals.



[La Publicitat, 19-III-1936]





Giorgio de Chirico





CHIRICO



Pensem referir-nos amb més extensió a l’article que Waldemar George publica a L’Amour de l’Art (abril de 1932). El titula «Vida i mort de Chirico». André Breton havia assenyalat l’etapa 1911-1918 com l’única sincera de tan discutit pintor italià. Waldemar l’allarga, i accepta allò que Breton rebutja amb la més irada indignació. Com a document, traduïm a continuació algunes frases escrites per Giorgio de Chirico en 1914:

«Perquè una obra d’art sigui verament immortal cal que surti completament dels límits de l’humà: cal que el sentit comú, revelació o concepció, sigui talment fort en nosaltres que ens procuri una tal alegria o dolor que ens veiem obligats de pintar, empesos per una força més gran que la que empeny un afamat a queixalar com una bèstia el tros de pa que cau a les seves mans». «Durant una clara migdiada d’hivern, em trobava al pati del Palau de Versalles. Tot era calmós i silenciós. Tot em mirava amb un esguard estrany i interrogador. Vaig veure aleshores que cada angle del Palau, cada columna, cada finestra, tenia una ànima que era un enigma. Mirava al voltant meu els herois de pedra, immòbils, sota el cel clar, sota els raigs freds del sol d’hivern que llueix sense amor com les cançons profundes. Un ocell cantava dins una gàbia penjada en una finestra. Vaig sentir aleshores tot el misteri que empeny els homes a crear certes coses. I les creacions em semblaren aleshores més misterioses que els creadors». «Una de les sensacions més estranyes que ens ha deixat la prehistòria és la sensació de presagi. Existirà sempre. És com una prova eterna de l’absència de sentit de l’univers. El primer home devia veure presagis pertot, devia tremolar en cada pas».

Chirico lligava el seu art metafísic amb els senyals eterns: «Recordo l’estranya i profunda impressió que em féu d’infant una figura vista en un vell llibre que es titulava La Terra abans del diluvi. La figura representava un paisatge de l’època terciària. No existia encara l’home. He meditat sovint sobre aquest estrany fenomen de l’absència humana en l’aspecte metafísic. Tota obra d’art profunda conté dues solituds, una, que podríem anomenar solitud plàstica, és aquella beatitud contemplativa que ens dóna la genial construcció i combinació de les formes (matèries o elements morts-vius o viusmorts; la segona vida de les natures mortes, natura morta presa en el sentit no de tema pictòric ans d’aspecte espectral, que podria ésser també el d’una figura suposada vivent); la segona solitud seria la dels senyals; solitud eminentment, i per la qual és exclosa a priori tota possibilitat lògica d’educació visiva o psíquica. Hi ha quadres de Böcklin, de Lorrain, de Poussin habitats per figures humanes, les quals, malgrat d’això, guarden estreta correlació amb el paisatge de l’època terciària. Alguns retrats d’Ingres atenyen aquest límit. Cal, però, observar que en les esmentades obres (salvant algunes pintures de Böcklin) només existeix la primera solitud: plàstica. L’obra d’art metafísica és, quant a l’aspecte, serena. Dóna, però, la impressió que alguna cosa de nou ha d’ocórrer en aquesta mateixa serenitat, i que altres senyals, ultra els ja palesos, han de subentrar sobre el quadrat de la tela. Aquest és el símptoma revelador de la profunditat habitada».



[La Publicitat, 4-V-1932]





Josep Gausachs





GAUSACHS



Tantes d’escoles!, tants de pintors!, tantes d’exposicions! Tanmateix és cert. Però entre dogma i tendència, entre incendiaris i bombers heus ací a les Galeries Laietanes un esperit finíssim, un dibuixant subtil, un temperament dur i graciós a la vegada, un pintor francament, decididament europeu, universal: Gausachs. A Gausachs, l’admirem des de les seves primeres produccions plàstiques. Impressionisme? Cubisme? Superrealisme? Tant se val! ¿Gira a la dreta? ¿Tomba a l’esquerra? Què li fa! Tota la producció de Gausachs es mou dins un mateix pla. Tant si empra la «noble matèria» com si enganxa tuberies de plom als seus quadres, Gausachs manté les seves qualitats d’esquiador celest. Menys vel·leïtós que Dalí —l’inèdit Dalí, malgrat tot! Menys dogmàtic que Miró, l’enginyós pessebrista astral. Quan Barcelona es deixondirà de les tenebres que de 1923 ençà (i encara dura) la submergeixen, les primeres clarors que il·luminaran la seva alba novella tindran la fràgil duresa dels cinc o sis pintors que més estimem, entre els quals Gausachs.

Gausachs, o el dibuixant per a britànics naturalitzats a Barcelona. No diem el pintor, puix que ens referim exclusivament a la producció d’aquest artista datada a Hecho —o Fecho— (Pirineu aragonès) a l’estiu de 1931 i exposada del 29 de novembre a l’11 de desembre a les Galeries Laietanes. Gausachs exposarà la seva pintura ben aviat a la Sala Parés.



[La Publicitat, 3-XII-1931]





GAUSACHS, PINTOR



Després de la seva exposició de dibuixos a les Galeries Laietanes, Gausachs ha obert a la Sala Parés una exposició de pintures. Ja diguérem que a Gausachs el comptàvem entre els pintors catalans per als quals sentim més afecció. La seva posició actual —a hores d’ara tema de debat entre els (pocs?) ciutadans interessats per les coses de l’esperit— no solament justifica la nostra parcialitat ans sol·licita la dels millors. I sollicita l’aversió dels altres. Aquests dies, davant les pintures —tan clares i benignes en l’ordre de la subversió estètica!— de Gausachs hem vist represa l’hostilitat, burgesa i proletària, dels filisteus de tots els estaments. Per l’esvoranc obert adés per Miró i Dalí ja no hi entra l’aire. La pintura de Gausachs, que no és metafísica (ni superrealista ni irrealista) sinó exclusivament pintura —com és només pintura la de Miró—, xoca, segons diuen testimonis de crèdit, amb la «sensibilitat insensibilitzada» del major nombre. Creiem complir un deure envers els nostres amics de recomanar-los que atorguin llur atenció a l’exhibició actual de pintures de Gausachs a la Sala Parés. No tots els anys ens són tan propicis.



[La Publicitat, 1-III-1932]





ELS «NUS» D’EN GAUSACHS



Com en aquells temps en què les teles d’En Sunyer eren «bastonejades» o com en els més recents en què En Miró i En Dalí han estat esbroncats, aquests dies, segons conten testimonis, hi ha ciutadans que s’indignen davant les pintures que En Gausachs exposa a la Sala Parés.

Tothom reconeix que no n’hi ha per a tant i que En Gausachs, tot i les seves possibilitats subversives, tot just si les insinua.

Un assidu de can Parés ens conta algunes de les expressions que ha sentit fer aquests dies per alguns davant les teles d’aquest pintor: que si és murri, que si és tímid, i que et mira com els bous, segons va dir una senyora després d’ésser-li presentat.

—Ai, mare! —d’una senyora al seu marit davant una bella pintura de Tossa—, mai no he vist tants «dofins» a la platja com hi ha aquí.

—Són les barques, dona, etc.

D’un senyor, cappelat, que visitava l’exposició portant penjada de la mà una gàbia embolicada amb el full del Día Gráfico:

—Si un fill meu pintés així el deixaria blau a plantofades.

D’un jovenet a un altre jovenet:

—Jo el mataria, un pintor així.

I de molta gent, la clàssica:

—Això també ho sé pintar jo.

La més divertida, però, la vam sentir nosaltres mateixos dissabte passat cap al tard. Dues tiges dolçament blincades sota llur vestit de dameta, llavi très rouge foncé i boina à la Colomer (Pepa, l’aviadora) exclamen simultàniament davant la pintura que reprodueix un fragment de la muntanya de Montserrat:

—Quin magnífic nu!



[La Publicitat, 3-III-1932]





CARTES A VICENÇ XATARD



Dilectíssim:

Tres anys sense notícies teves havien estat suficients —excusa la meva franquesa— per a justificar tants dels nostres compatriotes que asseguren que els catalans som paradoxalment incivils. Has deixat tres cartes meves sense resposta, i ara pretens que t’escrigui cada dia! Comprenc que els teus estudis geogràfics t’hagin allunyat de les contrades urbanes durant alguns mesos; ¿creus, però, que podràs raonar el teu silenci de tres anys? Dius que la teva estada a les Filipines serà prou llarga i que això permetrà de reprendre per correspondència els debats inexhauribles i inexhaurits que havíem iniciat, deu anys ha, en les dolces passejades capvesprals pel camí vell d’Esplugues. ¿Em vences amb la fertilitat dels teus arguments o amb la teva inclinació indulgent a considerar, per a tots dos, fecunds els nostres diàlegs? No goso contradir-te: t’escriuré, mentre redactaràs, segons em dius, els primers capítols de la teva Geografia política de les Filipines. Dius que Manila et plau: ¿vols establir, per ventura, un paral·lel entre el moviment independentista filipí i el nostre moviment autonomista? La vida política catalana és «fèrtil en esdeveniments». ¿Hauries cregut mai, per exemple, que vindria un dia que tu, regionalista fervorós, m’hauries de donar la raó, al cap de catorze anys, d’haver-te jo exasperat amb les meves prediccions segons les quals —recordes?— el regionalisme polític era bàsicament antiautonomista i que si un dia, a causa d’una revolució espanyola, Catalunya obtenia algunes facultats autònomes, el partit regionalista català s’hi enfrontaria de Madrid estant? Si et trameto els retalls que guardo de premsa potser em posaràs confiança. Deixa’m dir-te per endavant que l’Ulster català és, en aquests moments, l’organització política que meresqué antany la teva adhesió. No tot serà política ni tot és «política». Tantes activitats sol·liciten la nostra atenció! No oblidaré de parlar-te de tot el que demanes. Precisament avui En Gausachs, al qual, contra el parer d’alguns dels nostres, negaves qualitats de pintor, exposa a Barcelona. Ja no és l’«ull de bou», que li deies tu quan sorties d’estudi. Te’n parlaré, parlarem de tot.

Adéu.



[La Publicitat, 6-V-1934]





[NOTES I SIMULACRES]



Quan llegiu: «la pintura es debat en espasmes agònics», s’esdevé que hi doneu la vostra conformitat per adhesió als corrents antipictòrics del constructivisme racionalista, o per reacció davant els quilòmetres de tela, de pintura inútil, que hom exposa d’un cap a l’altre de temporada a les galeries de Barcelona, o per esperit revolucionari advers a totes les tendències actuals de la pintura burgesa —inclosa, ja hi ha qui ho ha dit, la pintura literària del surrealisme de l’escola de París. Si, menys radical en les vostres resolucions, vacil·leu, però, a donar categoria excessiva a la pintura moderna, s’esdevé que o passegeu escèptic davant tanta d’exhibició absurda, decidit, però, a aplaudir, si s’escau, els intents reeixits, o que exulteu tot d’una davant el miracle. Aquesta exultació, possiblement lírica —no és cap censura, sinó al contrari—, després d’assenyalar que no sou cap col·leccionista de l’espècie barcelonina amb característiques franques d’imbecil·litat precoç, pot produir-se, per exemple, davant les pintures exposades per Josep Gausachs a can Valenciano. No us atraurà ni el tema; això és, no us adonareu ni del realisme del paisatge ni de la semblança del retrat, ni de la melangia de les platges, ni de les carns regalimants dels bodegons. Us adonareu, com els qui presenciaren, a Manresa, la Davallada de l’Esperit Sant en forma de globus lluminós, que sou espectador, potser únic, d’un miracle: heus ací una pintura —diríeu— pintada amb pintura! ¿Amb quin material, doncs, deuen pintar la majoria dels «artistes» que exhibeixen llur magra nuesa pels carrerons obacs i obscens de les galeries d’art?



[La Publicitat, 20-V-1934]





Joan Miró





[MIRÓ: EL PESSEBRISTA ASTRAL]a



JOAN MIRÓ. — …o teranyines al fons del mar.



[La Publicitat, 29-XI-1931]



Joan Miró mostrà unes teles, fa unes setmanes, a un grup de barcelonins interessats a conèixer les exterioritzacions plàstiques (realitzacions, objectivacions, materialitzacions) dels fantasmes hipnagògics, afectius i onírics, dels automatismes simbòlics, dels automatismes d’origen estètic (no classificats però prou interessants) i de les fantasies que els surrealistes anomenen diürnes i experimentals. Són una varietat dels anomenats objectes surrealistes que han construït, entre altres, Dalí i Giacometti i, darrerament, el dalinià Planells, del qual és pròxima una exposició a Barcelona. En referir-nos-hi, qualificàrem la darrera activitat de Miró de «pessebrisme astral». Els seus «objectes», tot i certes arbitràries insinuacions, no entren dins la classificació que de la nova plàstica han fet els amics de Breton. No hi ha desig eròtic, no hi ha encarnació de desigs, no hi ha perversió sexual. Amb tot, hi ha «fet poètic». Tot el «pòsit» sexual que cobreix els «objectes surrealistes» del grup parisenc —deixes d’una literatura farcida de «misses negres», d’«ocultisme poètic», de fals baudelairisme, de monstruoses barreges Zola-Huysmans, de tota la podridura eròtico-sentimental d’un París que diuen si agonitza— és gairebé eliminat per Miró dels seus objectes. La diferència entre els objectes de Miró i els dels surrealistes no és solament quant a l’apreciació de l’origen i de la manifestació de l’automatisme, sinó en la puresa d’intencions. En uns i altres, però, hi ha, malgrat de llurs constructors, art, hi ha rectificació. Els objectes superrealistes no són, en els parisencs, simulacres de fenòmens, sinó objectivacions crues de delers col·lectius entenedors per tots els estudiants interins de seminari o d’universitat, per tots els minyons de qualsevol lleva en llur vida de caserna. (Un estre de caserna ja és, en si, un objecte —tant de gruix posen els desigs dels homes damunt un tros de xarol o de metall!) En Miró, en canvi, són dades per a la descoberta d’altres objectes meravellosos amb automatisme propi. Aquestes recerques, però, ¿no són inútils davant el fet que els veritables objectes superrealistes es donen en estat de Natura i que només en aquest estat no són art sinó document? Aquestes experimentacions plàstiques tenen, ho reconeixem, llur interès. Diríeu que són els espectres d’una època dins la qual vivim nosaltres mateixos com a fantasmes. Els primers exemplars fòssils d’una cultura de 2.000 anys.



[La Publicitat, 21-IV-1932]



No és cap denúncia, ni una descoberta: ¿què empeny, doncs —no és pas «qui»—, els amics de Joan Miró a declarar-se a favor de la seva pintura? Jo he «anunciat», ací mateix, Miró; d’altres l’han «denunciat»; ara, a París, a les acaballes de París, el divulguen. Un número de Cahiers d’Art li acaba d’ésser dedicat. (Oh, això no vol dir res: ¿qui són aquests? Tanmateix manifesten per Miró —no l’inventen. I no manifesten per…; ni per…; ni per…) ¿Per què pot haver plagut Miró? A París, no havia de plaure. Com no plau, justificadament, als nostres parisencs, als nostres afrancesats. Miró a París hauria d’ésser el Grand Métèque, l’Hoste Insolent, l’Insurrecte. No és el condescendent Picasso, ni l’intrèpid Dalí: és la Puresa enfront la Impudícia, la Raça enfront el Mestís, la Modèstia enfront el Geni. (No m’avinc amb aquells dels seus admiradors que consideren «genial» la producció mironiana: no és cap geni, ans un treballador humil, com un treballador de la terra. D’ací que conegui tan bé el curs dels astres. D’ací que la seva pintura sigui «popular». Ja hi ha qui se n’ha adonat.) La coincidència d’alguns dels amics de Joan Miró a cercar precedents de la seva pintura, a recolzar-la a la tradició autòctona, sorprendrà només els apàtics.



[La Publicitat, 20-V-1934]



Calcs de Miró amb alfabets rupestres.

—Verds i grocs lents en naufragi de tintes.



[Cobalto, 23-IV-1949]





¿ESCOLA CATALANA? (II)a



Com Dalí, el pintor Joan Miró fa plàstiques en les pintures algunes de les qualitats autòctones més castisses. No solament per nodriment irracional, ans bé per voluntat, per dir-ho així, política. L’obra de Miró —d’intuïció irrealista i plàsticament romàntica— és gairebé d’expansió nacional. (En l’exposició de les seves pintures que acaba de cloure a les Galeries Pierre, de París, Miró ha venut catorze de les seves divuit grans teles executades aquest hivern darrer. Actualment se li representa, amb èxit, a L’Alhambra de Londres, Jocs d’infants, i els seus admiradors anglesos han organitzat ràpidament —per telèfon i tramesa per avió— una exhibició de pintura i dibuix mironians a The Major Gallery de Londres. Per a la tardor li ha estat sol·licitada una exposició a Nova York, i per a l’hivern una exposició general a Basilea i a Zuric. Una altra exposició de l’obra de Miró es prepara a Londres, l’obertura de la qual serà dins la primera quinzena d’abril de 1934. Simultàniament a aquesta exposició, Cahiers d’Art, de París, publicarà un número dedicat exclusivament a la reproducció de les darreres obres del nostre pintor amb textos en francès, anglès i alemany. I, també, la casa editorial Skira, que ha publicat obres de poetes clàssics il·lustrades per Picasso i per Dalí, acaba d’encarregar a Miró les il·lustracions del llibre d’un poeta, clàssic també.) L’expansió, la «irradiació», com es complau a dir Miró, de Catalunya a través de la seva pintura és palesa si hom té present que ha pintat les seves obres ací —com Dalí—, i que es nodreix, també com Dalí, de les més delicades essències de la nostra espiritualitat. Per exemple, les catorze pintures darreres, venudes l’endemà d’ésser exposades, han estat executades totes al passatge del Crèdit, de Barcelona. En aquest temps de crisi i de «contingentaments» és bo de saber que l’exportació de pintura superrealista ha esdevingut un honorable comerç.



[La Publicitat, 13-VII-1933]





LA PINTURA DE JOAN MIRÓ



¿Com us ho faríeu per a fer entrar la pintura de Joan Miró dins la tradició catalana?, em preguntava fa poc un crític decebut del meu país. M’ho preguntava precisament a mi, partidari decidit de la dita maurrassiana: «Tot allò que és nacional és nostre». Em costaria d’acceptar que un temperament ràcicament tan català com el de Joan Miró pogués produir una pintura estranya a la sensibilitat típica de les gents del país.

En Joan Miró, però, no solament no hi ha cap desviament, sinó que els qui l’acusen d’heretge de la pintura tradicional (que són els mateixos que titllen d’heretges de la pintura en general tots els qui gosen expressar-se plàsticament d’una manera distinta de l’oficial, escolar i temporal) obliden que la tradició pictòrica, com la literària, no s’ha establert per comunicació d’habilitat manual de pares a fills, sinó, en la seva accepció filosòfica, per «revelació» original.

Totes les peculiaritats plàstiques, essencials, de la pintura catalana, tot allò que hi ha de més autòcton, assenyalat ja per la crítica objectiva i per alguns assagistes, en la pintura medieval catalana, ho retrobareu en la pintura de Joan Miró. Si ha assimilat alguna de les característiques temporals de la pintura internacional, llur concreció plàstica ha estat realitzada amb tanta d’originalitat que us seria difícil de destriar a quin corrent intenta de lligar la seva sort. Més arriscat, però, que els pintors de nom, repetidament assenyalats, de les escoles romànica i gòtica que caracteritzen un dels més bells períodes de l’art a Catalunya, ha donat a les seves realitzacions un vigor tan propi que no solament resum totes les temptatives de creació independent remarcades en el procés de la història de la pintura catalana, ans en supera la intenció per a oferir dins el quadre de la pintura europea hodierna una expressió independent i una personalitat inconfusible.

Poseu, costat a costat, les realitzacions pictòriques dels artistes europeus entre els quals hi hagi possibilitat d’establir un denominador comú d’escola i us adonareu d’aquesta certitud: que només Joan Miró manté una realitat ràcica i temperamental indiscutible. I si la comparació l’establiu amb les obres cabdals de les èpoques més vivents de la pintura catalana, en descobrireu la causa: una mateixa rel mantinguda i nodrida a través dels segles per unes característiques locals (en l’ordre geogràfic): simplicitat, claredat, objectivitat, plasticitat i, no rebutgem la paradoxa, REALISME.



[Cahiers d’Art, núms. 1-4, París, 1934]





JOAN MIRÓ, 1918

En el natalici de Joan Miró



Vaig conèixer En Miró cap allà l’any disset, de passada. Jo tornava de Sitges, enlluernat. Tanta de claror, tant de moscatell i de coca fibrosos, tant de salobre a les mans i als llavis! Enamorat del país, del mar i del so de timbales de l’aigua quan peta entre roca i coval, i del que n’havia sentit contar. En Ricart —N’Enric-Cristòfol Ricart—, el retrat del qual havia enllestit En Miró no feia pas gaire, va assenyalar-me’l, anomenar-me’l i presentar-me’l, enmig de fums i carbonissa, a l’estació de tren de Vilanova, fosca i brogidora. Va dir-me, si fa no fa: «Crec que vós i En Miró heu nat sota la mateixa estrella». «¿Estrella de mar o estel de cel?», vaig fer jo. «Vós mateix…».

A En Ricart, el qual aquells dies provava de fer-me un retrat a la ploma, jo li havia llegit unes notes sobre el mar en una de les quals contava la meva sorpresa en descobrir la cleda dels cavalls lluminosos que vagaven i vagarejaven, de nit, per la platja. Era darrere uns enormes bastidors de teatre on hi havia pintats estranys dofins, galeres, àncores i rems finíssimament decorats, i farregam i fustam mariners.

No havien passat gaires setmanes. Un dia, En Joaquim Folguera, poeta i activista de la cultura, a la penya vespral de La Revista, quinzenal que editava i dirigia el poeta López-Picó, va dir-me, rialler: «Ja tenim el dibuix de Joan Miró per a l’Almanac». En Folguera, emprenedor, atrafegat i animós, aplegava originals per a l’Almanac de «La Revista», 1918, on havien d’alternar texts en prosa i en vers, i dibuixos. Ell en tenia la direcció literària, En Josep Obiols, pintor i gravador al boix, la direcció artística, i jo la correcció i supervisió. Sense que li ho demanés i sense sornegueria, va aclarir: «És un ase. Ja el veureu; demà mateix el donaré al gravador. No sabria dir si és de pessebre, però en té tot l’aire». Vam meravellar-nos-en, sense comentari. Era costum aleshores dibuixar i pintar nus femenins d’ascendència hel·lènica amb empelts vallesencs o segarrencs. O massisses donzelles de suburbi barceloní amb molt de gruix de cua llarga i trenada, i de cuixa. A les ajustades de cafè de Rambla d’aquells anys, aproximadament artístico-literàries, hi havia sempre el garneu que de tot feia riota i trufa. «Poseu-hi sota: Retrat d’un ase». En Folguera, vista clavada i benèvol, va afegir: «D’un ase coronat d’estels com els solípedes que En Foix cavalca quan se fa fosc, a Sitges».

A aquest Almanac de «La Revista», 1918, que era un recull de les arts i de les lletres catalanes d’aquells anys, ultra En Miró, hi col·laboraren amb dibuixos inèdits, alguns dels quals molt característics, Nonell, Obiols, Picasso, Canals, Hugué, J. Sunyer, Casanoves, Gimeno, Colom, Carles, Vayreda, Aragay, Nogués, Inglada, Benet, Torres-Garcia, Guàrdia, Sala, Ricart, Togores, Cano, Marquès-Puig, R. Sunyer, i Domingo. Amb versos, Guerau de Liost, Lleonart, Carner, LópezPicó, Riba, Gassol, Sagarra, Soldevila, Arderiu, Ribé, Foix, Folguera, Plana, i Manent. Amb cal·ligrames, Junoy i Solé de Sojo. Un document preciós.

En corregir les proves vaig mirar amb esment el gravat que reproduïa el dibuix d’En Miró. Era, de debò, un ase categòricament pacífic, com s’escau segons En Josep M. Junoy. Angulós, vitalitzat per la mirada de l’artista, no pas franciscana sinó exclusivament plàstica, i francament tendenciosa. Era un ase pel voler d’En Miró, tossut, aferrussat i camperol. Tot afavoria a fer comprendre a l’espectador que la realitat de l’artista, les seves realitats, són preexistents al tema. En LópezPicó, tot mirant i remirant el gravat, va demanar si era ase o somera. Els assistents, davant l’escepticisme del poeta, van passar-se la prova: cap d’ells no va saber-ho distingir. Va entrar aleshores al cafè En Junoy, elegant i agitanat, i amb aires de qui fuig de la pluja, va aclarir que «a les someres, les orelles els pengen».

D’això, passa de cinquanta anys. Doncs bé: no em cal pas aclucar els ulls per a evocar el dibuix ni obrir-los per a esquivar-ne el record. El podria reproduir ara mateix sense deixar-ne cap ratlla. La visió de l’ase va ésser un fet singular i quasi memorable, i la seva reaparició en la pintura Hort amb ase, o el quarteró d’ase de la prevalent obra La masia, va ésser un fet memorable. Puix que aquests dibuixos i pintures de la primeria són, em sembla, principals. L’origen, la deu, el començament, el llevat estubat i clivellat de l’obra mironiana, el descobriu en les teles, taules i retaules dels anys disset al vint-i-dos, quan l’ull del pintor integrava el paisatge natal a la seva manera i faisó. Com els miniaturistes del segle quinzè, descrivia les feines del camp, arbitrant-les en els segles fins a aconseguir d’evocar paisatges de l’oligocènic talment com ens els deixen imaginar o figurar els savis, amb fauna i flora ventejades, minuciosament decoratives i singularment estilitzades.

Quan l’any següent, el 1918, vaig demanar a En Miró un dibuix per a la revista de quatre fulls Trossos —compromesa informativament amb els diversos corrents d’avançada contemporanis—, va fer-me content amb un dibuix que vaig fer reproduir a tota plana. Com l’ase de l’Almanac de «La Revista», em veig amb cor de refer-lo. Era una vista estilísticament figurativa i gairebé objectiva del carrer de la Roca, de Pedralbes. Tirat i rost, amb vestigis vuitcentistes i olorós de pedra molla, encara avui manté el seu encís original, tot i la degradació urbanística de la qual som malaurats i impotents testimonis.

Hi ha una noia dubtosament vuitcentista que torna de la font —o hi va—, un carretó recolzat a la paret de ca la Serafina dels matons, un fanal de gas dels temps de la regència, una estrella de vuit puntes amb un moixó a cada costat, i, als dalts, la lluna. Tot pacífic i sedentari, i amb un no sé què del temps i gairebé obiolesc pel tema. A mi, va semblar-me poc avantguardista, aleshores; però m’agradava. Aquest dibuix va desaparèixer de la impremta; ningú no va saber-ne la raó, i va doldre’m. Al cap d’uns quants anys va reaparèixer honestament emmarcat i penjat a les parets de can Dalmau, el marxant, en una exposició col·lectiva. Ni el mateix senyor Dalmau no en sabia la procedència. Hauríeu dit que a ell mateix li venia de nou i el deixava tot parat que fos allí. Li estranyava molt i no se’n sabia avenir. Vaig haver de deixar-ho córrer, i sempre m’ha dolgut. No sé pas on deu haver anat a raure. Aquest carrer de la Roca, que avui porta el nom d’un personatge —el de tots nosaltres que no sabem mantenir els noms populars dels carrers més comuns—, és darrere mateix de la tàpia del monestir de Santa Maria, davant per davant del portal contigu a la torre de la muralla que servia de presó. Al bell mig hi ha un roc gros on, si hi acosteu devotament l’orella, sentiu cantar, de dia, les monges; de nit, els àngels. Si us distraieu, profans o profanadors, el mateix diable us venta una garrotada. Malgrat l’ampla ofensiva municipal contra la bellesa floral o pètria, aquest racó forà ha romàs intacte i, si mig aclucàveu els ulls, en podríeu copsar l’encís original.

D’aquest dibuix, com sol passar de tant en tant entre els qui pintem amb mots i els qui escriuen en colors, tots ells, a la manera llur, lírics, jo n’havia hagut com una previsió. Era un poema en prosa que vaig incloure en el recull Gertrudis i que vaig dedicar al pintor. Els poetes no som gaire reproduïts i, ara per ara, no hi ha galeries destinades a exposar poemes emmarcats amb mercantívola art i a preu sabut, o botit, ni auditori còmode destinat a la recitació de texts poètics, amb periodicitat i públic atent i amorós de la plàstica oral. Ni marxant, no cal ni pensar-hi, que us subvencioni, tot espiant-vos. Excuseu-me, doncs, si recito el poema, el primer que he dedicat al nostre homenatjat. Així no haurem de forfollejar gens per a trobar-lo.



Les cases, de roure i de caoba, s’enfilaven carrer amunt i formaven una piràmide, capritx d’un artista ebenista. Aquell era el poble on, sota el signe d’Escorpió, feia estada Gertrudis. Els carrers eren tan drets que vaig creure defallir abans d’arribar al cim. De l’interior de les cases sortien rares músiques talment les d’un estoig de cigars harmònic amb valsos i polques de l’antigor. El cel, de pur cristall, es podia tocar amb les mans. Blava, vermella, verda o groga, cada casa tenia hissada la seva bandera. Al capdamunt de tot del carrer, al vèrtex mateix del turó, sota un dosser blau cel, seia Gertrudis en un tron d’argent. Totes vestides de blau cel també, les noies lliscaven alades, amunt i avall, i feien com si no em veiessin. Cenyien el cabell amb llaçada escocesa, i obrien els portals i les finestres, les vidrieres de les quals, de colors foscs, donaven al carrer el recolliment i la intimitat d’una catedral que poncellés a la claror de les rosasses. El grinyol del meu calçat aparentava una melodia, i la meva ombra esquivava l’ombra dels ocells de l’ampla claraboia celeste. Quan me creia ésser dalt de tot, m’he adonat que era en el tebi passadís d’un navili. M’han mancat forces per cridar, i, amb els ulls tancats, he vist com se desplegava en ventall un joc sencer de cartes de joc que em mostraven inimaginables paisatges desolats.



No fa pas gaire, el professor italià Giuseppe Sansone, destacat catalanòfil, havent triat poemes meus per a traduir-los amb destinació a una antologia, va fixar-se en aquest poema i n’hi vaig contar el procés. Tot llegint-lo, comentava: «C’è un originale presepio…» —hi ha un pessebre. Els italians, com nosaltres, han passat el nom de pessebre, com a significant la representació plàstica de la naixença de Jesús, als paisatges muntanyencs amb cases i casetes escampades i pinedes i fonts frescals. Era la segona vegada que sentia parlar de pessebre amb referència a temes mironians.

Si esmento aquests dibuixos, i m’hi adelito, és per tal com me descobreixen el mecanisme senzill i complex ensems, franc i reservat, candorós, descarat i obstinat de la gènesi de la plàstica mironiana. Quan, deu anys més tard, En Miró va il·lustrar Gertrudis —érem als temps de l’interior holandès—, el tret era menys cantellut i la cal·ligrafia s’afuava. Hi ha, figurats, una noia, una estrella de quatre puntes, amb ròssec, i el nom de Gertrudis serpejant com un formiguer que no troba el cau.

A aquest dibuix de Gertrudis —que també vaig perdre misteriosament o per deixadesa—, m’hi refereixo de tant en tant si parlo de pintura. Puix que el cavall elemental que hi fa de figurant il·lustratiu és gairebé idèntic al que Frobenius i Obermaier reprodueixen bellament en els seus estudis sobre l’art primitiu a l’Àfrica del nord. Dic gairebé idèntic, puix que hi veig més similitud que simulació. Talment com en d’altres signes gravats damunt les mateixes pedres. Fora del món poètic, no em decanto gens ni gaire per la màgia, pel misteriós mal lubrificat i el tèrbol; però, més d’una vegada, certes coincidències em farien malfiar de la meva seguretat. Però tot secret és consumit i tota màgia sotmesa a l’ordre de la natura integradora. Vull dir que, malgrat el sortilegi d’algunes de les pintures de Joan Miró i el malefici d’altres, els dibuixos primicers d’aquest artista em confirmen en la creença d’un Miró robust i encabessat que treballa i especula amb enginy i malícia damunt la matèria amb finalitats plàstiques, potser competitives, però compromès amb ell mateix a no cedir ni concedir. També En Miró, com les serps, canvia de pell; però la pell, amb ornaments inèdits, immediats, industriosos o intel·ligents, sangueja vital. Tanta de membrana, ni abandonada no s’asseca ni es podreix. En la seva pintura, tota ratlla hi batega prenys de vida i tota taca cova mons novells.

Cal ésser un artesà dur i alienat en la seva pròpia i exclusiva tasca per a fer comprendre que cada pic, cada ratlla, cada roc desfossilitzat convertit en cor, cada filferro torçat i petjat transformats en personatges, no ho són pas en Joan Miró per joc sinó per necessitat. Com els pessebristes del terrer que proven de reproduir paisatges quan verament creen, amb modèstia i fervor pairals, d’altres paratges per on vaguen pacíficament i beatament, En Miró modifica la realitat i s’allibera, amb opulència astral, del setge de les obsessions. Fosc, de vegades, i infantívolament obscè en aparença, gràcies al seu esforç personal, no perd, gairebé mai, la drecera, i sap on cau la solana i l’aigua fresca. Malgrat certes realitzacions grandiloqüents que ens podrien desorientar, dubto, i em sabria greu, que En Miró arribi mai a capbussar-se del tot a les aigües de cap Ganges fètid.

En una carta a Na Madrona Puignau de Palau ça Verdera, editada per Dau al Set, vaig provar d’aclarir la naixença i el procés d’aquesta pintura i la d’alguns poemes meus:



Arribo a casa cobert d’herba menuda i fina, i em distrec mirant el Miró que n’orna el cancell. En Cavapalles, que n’és el personatge central, ha entrat en conjunció amb el Punt Vermell que l’il·lumina i tot és més pur, menys els Grocs celibataris i irresponsables que no amaguen llurs intencions, i es disbauxen. ¿Recordes el dia que, de tornada del camp, vas ensenyar-me un retall de La Publicitat amb un escrit meu on parlava de «En Joan Miró o el pessebrista astral»? Aleshores vam mirar dibuixos seus i belles reproduccions de les seves pintures, i vaig provar d’interpretar-les. Tu vas complaure-t’hi, i vas demanar-me que en fixés l’analogia per escrit. Ja en una de les primeres làmines vam veure un fus de vermell pungent, el qual, escàpol d’un escamot de negrors invertebrades que pugnen per abatre’l, es dreça altívol, com una morena que rebla, indemne, l’arpó. En una altra, els Rebosters Hermafrodites, enmig de les grogors de llur extrema solitud, cerquen sense esma, per l’erm d’una estança imperial, el Príncep que un fat advers ha convertit en una orquídia tropical que s’esfulla en un toll d’aigües mortes. ¿Recordes, d’aquella reproducció que tinc emmarcada, el pas llisquívol de les famoses Dames Crestalludes, les quals, en estol desordenat, vaguen per la vora d’un estany del Mesozoic, sota una constel·lació de cremalls? ¿On l’espectre de les llísseres i de les anguiles primordials s’enroca a les espesses verdors d’un novembre submarí mentre a l’horitzó es congria, lentament, el sèu de les candeles? I, també, aquella pintura tan mironiana davant la qual vas dir-me: «Bé em plau!». Vam descobrir-hi la subversió dels Gànguils Incorporats que desenjoven les fletxes per a abatre el Mameluc Intestat que es creu pròvid en una contrada de nans lucífugs. I aquella altra on els Quitrans Figuratius projecten llur fàl·lica silueta a les pregones clarors de la Vall del Paper de Vidre. Vas demanar-me com era En Miró, i vaig recordar el dia —a mitjan 1918— que ell i jo, tots dos si fa no fa de la mateixa lleva, a la sortida del Parc del Turó vam conèixer una noia francesa ancada i mamelluda, la qual sil·labejava com una pitonissa i que va fer-nos adéu! amb els guants quan ja tots dos ens n’havíem enamoriscat.



Si no crec, doncs, en el màgic transcendental ni en el misteri absolut, per a mig entendre’ns, no pas pressentit sinó sospitat, crec en el meravellós, en allò que sobiraneja en el seu gènere o espècie, tot provocant sorpresa i plaer simultanis, sense que la raó s’hi enfosqueixi, crec també en l’extraordinari, que no vol pas dir sobrenatural, i en el singular i el sorprenent que ens desencarxofa, en el fantàstic atofat, en l’imaginari no supersticiós i en les figuracions no coherents en aparença. Crec també en el dret de creació i d’ordenació dins el marc d’una tela o d’una estrofa lírica o en el quadrat d’un poema rítmic, de volums i sons, mots i imatges que provoquin bellesa concreta per bé que, si s’escau, anòmala. En hores, ben escasses, de lleure, he cultivat l’escultura «visual». És tan antiga com l’home i vastament i universalment popular: una roca, una pedra, un arbre o un joc d’arrels o de canyes us descobreixen, si hi sou hàbil, una figura, una festa, un paisatge insòlits. Els isoleu, i si la troballa és vàlida, quisvulla hi veurà allò que la vostra finor hi haurà vist. L’estiu passat, en una platjola del Cap, que fa anys que ens és habitual i practiquem, vam descobrir al fons d’una obertura —d’un forat— treballada pels segles, una vena de pedra del mig de la qual en partien vuit més de pedra rogenca i en forma d’estrella. Talment com la còpia d’una singular estrella de mar. No era cap fòssil ni cap ficció provocada. Heus ací el meravellós. I no fa pas gaire, quan entrava al pati de l’Hospital de la Santa Creu pel portal del carrer del Carme, vaig distingir en un carreu del mur tota la simbologia mironiana amb la M i tot, talment com ell la cal·ligrafia. Heus ací l’extraordinari, l’estrany que no és estrany, la poesia sense mots i el misteri que fa claror. Una tela, un mural, un paper idoni, un cartell de Joan Miró colpeixen sense nafrar.



[Serra d’Or, abril de 1973]





Josep Obiols





OBIOLS, O EL PUDOR



Des dels seus primers cartons —flancs dolcíssims dels pujols de Sarrià, vinya, oliveres (o alzines!)— Josep Obiols ha mostrat púdicament una qualitat pictòrica idèntica. PÚDICAMENT. El pintor Obiols —no és ell sol en la història de la pintura ni en la de la literatura— ha amagat les seves altes qualitats i les ha recollides, sovint, sota carotes alienes. Per timidesa, per pudor. Aquesta pudicitat, característica en alguns esperits formats a l’antiga vila que protegeix el Mont d’Orsa (Gausachs i Obiols, per exemple), és una de les més belles qualitats de la humanitat catalana. Aquest pudor és, en Obiols, triple: com a pintor, com a català i com a home. Deia Joaquim Folguera (com hauria gaudit, el gran enyorat, de retrobar reunides totes les característiques espirituals de Josep Obiols a la Syra aquests dies!) que la pugna en aquest món no és, com creuen els marxistes, entre dues classes: els possessors i els desposseïts, ni, com creuen els moralistes, entre bons i dolents, ans entre els partidaris de la feina ben feta i els altres, entre la Pudícia i la Barroeria. El pintor Obiols és entre els primers dels primers. És «el pudor» i «l’obra ben feta». (L’actual divorci, prematur —l’espiritual, no el polític—, entre els catalanistes es deu a la irrupció dins el nostre moviment col·lectiu de l’escamot dels barroers, dels impúdics, els quals, com s’esdevé sovint en els moments més crítics d’una revolució, s’apoderen del comandament des d’on exhibeixen les característiques de llur estament: fals misticisme, intriga, arribisme, duplicitat, exaltació eròtico-sentimental de les masses, intolerància i traïció. El púdic és liberal; el barroer, tirànic. El Catalanisme històric és púdic, integrador i liberal. El Catalanisme histèric dels barroers és impúdic, disgregador i feixista.) En política com en pintura. No desistim: Obiols, o el pudor, o, si voleu, Obiols, o el català.*



[La Publicitat, 24-XII-1931]





JOSEP OBIOLS, O EL CATALÀ



¿Qui dels qui es preocupen o s’interessen pel moviment pictòric a Barcelona no s’ha adonat d’aquesta coincidència: Sunyer-Obiols expositors en un mateix dia? Els començaments d’Obiols coincideixen amb la corba més aguda de la ruta sunyeriana: allà on la pintura de Sunyer retroba amb un fervor gairebé únic (retroba?: esbossa, per primera vegada) el marc precís d’un neoclassicisme autòcton, Obiols, espontàniament, fixa unes posicions que li són pròpies, tot coincidint amb Sunyer en la conspiració per a alliberar l’art català de la intriga dels esnobs.

En Obiols, però, la racialitat és tan inviolable com en Miró: la mateixa integritat —sense insistència—, la mateixa continència, idèntica moderació. Tan divergents en els resultats, tot amb tot! Més industriós Miró; tan inflexible, però, com Obiols. Gais tots tres —Sunyer, Obiols, Miró—, dòcils i disciplinats a llur inspiració. Cap pintor espanyol no s’assembla ni s’assemblarà mai a Obiols. Ni a Sunyer. Res tan allunyat de la modernitat com la «modernitat» espanyola. Venç Miró per Catalunya, sense proposar-s’ho, tot pintant amb una impertinència que irrita l’impreparat. Ha vençut Sunyer. Però no Obiols: puix que no hi ha combat. Obiols és la catalanitat mateixa. Mentre hi haurà un Obiols, hi haurà plantejat un problema davant el tipisme. Per raó d’irreductibilitat. (En Miró per raó del seu antiesnobisme: en mi mateix descobreixo sovint idèntics motius de diferenciació. Tota la força de l’art i de la literatura modernes a Catalunya radica precisament en la seva sinceritat, en el seu coratjós antiesnobisme, en la radical acceptació de les dades noves com a problemes a resoldre sense tardança.)



La pintura d’Obiols és «penetrable». (En el sentit etimològic d’‘entrar a fons’.) Mai, però, no us hi prendrà ni la rêverie ni el somni. Deu precisament la seva penetrabilitat a la seva coherència: ni confusió, ni extravagància. Tots els volums hi són distints. Tant, que ni la claror no hi pot vagabundejar com en les realitzacions de tants d’altres pintors, perquè hi ha estat disciplinada. Tot és versemblant i realitzable, en les teles d’Obiols. A la mesura humana dels catalans: ni la divina malenconia no hi troba l’ombra trista d’un esqueix on arrecerar-se! Tanta de claredat pot arribar a torbar-vos; tanta de precisió, irritar-vos; tanta d’humanitat aconsegueix al capdavall reduir-vos a una mesura a la qual no esteu acostumats, per ventura, però que us cal d’acceptar perquè és l’essència de totes les virtuts que us assenyalen un lloc albirador en la geografia física; per la pintura de l’Obiols sou universals i no típicament espanyols o bretons o estonians. Per les qualitats morals de la seva pintura, la vostra humanitat és adaptada a un paisatge terrestre tan precís com és precisa la frontera espiritual de Catalunya. La seva catalanitat està al nivell de la seva humanitat: d’ací el seu antitipisme. L’Obiols, com tots els catalans ben raçats, és un anticastís: la seva característica és precisament la singularització de les més universals de les categories —en el terreny de la plàstica, és clar!



[La Publicitat, 10-III-1934]





L’OBIOLS, O EL QUE HEM PERDUT



Si em vull representar què hi ha d’accessible a la ment i a l’esperit a l’exterior del clos on em complac a vagar contra fràgils simulacres i ombres dendriformes, fullejo un quadern de dibuixos de l’Obiols. O, amb esguard matiner, em miro les pintures. Sabia de mi mateix que estava amagat i, sense clam, l’Obiols m’ho retreu. El meu amagatall tenia cambres secretes i passadissos clandestins on les verges que ell pinta, vivents, es mourien com en un palau d’aigua i cristall. A l’erm on jo pretenia sentir crits estranys i remors adverses, l’Obiols hi escolta cançons regalades i veus benignes. Quan, enyorós, vull tornar al meu recer, no retrobo ni balma ni avenc. La nit em commou com una alba observada des d’un serrat sense llegendes. El son, aquell dia, té clarors de vila marinera.

En un dels més bells moments de la nostra renaixença collectiva es va projectar a la ment dels fidels la imatge d’una comunitat on el concret substituïa el mite, arcaic o futurista. Hi va haver un Polític, un Poeta, un Glossador, un Pintor, un Gramàtic que, una vegada, ençà o enllà de llurs volences personals, van coincidir, en llurs investigacions i en la pràctica de llur art, a fer vivent a les ments joves la idea d’una comunitat nacional on, per una conjunció feliç d’orientacions, el mite no era cap faula ni l’universal una teoria. Hi va haver un possible per als més atents, no pas per als il·lusos. La pintura de l’Obiols n’és un esbós.

Sovint pensem en la sort que li hauria escaigut a la nostra col·lectivitat si els més aptes d’aquella vegada haguessin prodigat, imperfectes i tot, els esbossos. Malgrat, oh funest averany! —o a causa de—, no haver conegut ningú l’Arquitecte.

Els àngels de l’Obiols no freturen ales, ni els sants, corones. Per la gràcia d’aquest pintor, rambles i placetes són plenes de benaventurats. I, l’Empiri, de noies i macips que havien estat vistos passar Diagonal enllà. Imagino els sofriments de l’Obiols quan ha de pintar un Judes. O les ànimes del Purgatori en un retaule del Carme.

Fa uns quinze anys que vaig escriure: «L’Obiols, o el pudor». Més tard: «L’Obiols, o el català». Ara gosaria dir: «L’Obiols, o el que hem perdut».



[Ariel, núm. 9, abril de 1947]





L’ALTA I MODESTA FIGURA DE JOSEP OBIOLS



Vam anar a estudi plegats: a l’escola municipal de Sarrià, al carrer de la Creu que encara aguanta el nom. Érem al tombant del segle, i el senyor Mundi —don Salvador— i el senyor Pepet, l’ajudant, ens van donar els primers cartipassos on provàvem de fer pals i ganxos. Ens servíem d’una ploma composta d’una frèvola barreta pintada de vermell —l’Obiols i jo en dèiem el «mànec» i els altres minyons el «mango»—, a l’extrem de la qual hi havia encaixada una peça de llauna on, amb dificultats, fixàvem el tremp. L’Obiols me’l netejava sovint de l’engrut que hi deixava la tinta que omplia uns tinterets, mal endollats a la punta de l’angle dret del pupitre, la capacitat dels quals minvava cada any per l’espessiment de la brutícia. Jo em distreia tot mirant els arabescos irisats que descobria a la superfície de tan viscosa substància, i m’hi adelitava. Els pals que dibuixava l’Obiols eren robusts i ferms, gairebé carnosos; els meus s’aprimaven a mig traçat, i s’afuaven. Els ganxos de l’Obiols arquejaven segurs; els meus eren insapients i bonyeguts. Cap de nosaltres dos, però, no tacava el paper ni s’embrutava les mans ni la brusa. El mestre que, un cop formats i arrenglerats, tot just d’entrada, ens feia ensenyar el palmell i els revers de totes dues mans, lentament i franca, s’irritava amb els murris que les giraven apressadament o amb els que les havien ensalivades cuita-corrents. Els agafava la mà, ara l’una, ara l’altra, els la retenia, de ferm, per la punta dels dits i els palmetejava amb rigor. Els pertinaços i acostumats a la fèrula sortien del rengle amb els braços encreuats i les mans couents sota l’aixella. Cap, però, no plorava; gairebé era una consigna. Ni l’Obiols ni jo —n’havíem parlat de grans— no teníem memòria d’haver estat tocats. El darrer dia del curs, s’esqueia, de propòsit, en diumenge; el senyor Mundi parava una exposició de làmines orlades a totes colors, amb flors vistents i litogràficament esponeroses: roses, crisantems, lliris o roselles amb tou d’espigues. Al bell mig, i tan bellament emmarcats, els qui tenien més bona lletra hi havien copiat fragments d’escrits clàssics castellans. La bona cal·ligrafia honorava una escola i els seus mestres, els pares s’hi embadalien i les autoritats parlaven d’un Sarrià progressiu tot amanyagant la barbeta de tan eixerits cal·lígrafs. Jo no hi figurava per la lletrota; l’Obiols, en canvi, hi mestrejava. La seva lletra era ja ampla, espaiosa i assolellada; la meva era adés acumulativa, adés disgregant, adés llibertina. Un any vaig adonar-me com el senyor Mundi ensenyava, singularment satisfet, la làmina de l’Obiols al batlle i als seus consellers. Tots vam sentir la veuarra endiumenjada de l’algutzir que deia que aquell noi faria carrera.

En temps de vacances, l’escola romania oberta per a aquells minyons les famílies dels quals no volien veure els fills vagarejant. Hi dúiem joguines pròpies: jo, un joc d’arquitectura al qual vaig ésser afectat durant anys; l’Obiols dibuixava. Tartanes, carros, trens i, de tant en tant, enterraments de primera amb una rècula de cavalls emplomallats tirant una carrossa precedida per la creu, els escolans i els capellans, les sotanes dels quals acoloria de vermell, per fer contrast, i seguida per una corrua de personatges amb peça llarga i copalta. A mi, m’admirava veure un company que dibuixava sense haver-ne après. Devíem tenir de vuit a nou anys quan li vaig ensenyar el primer número d’un «diari» escrit per mi de dalt a baix damunt un full de paper de barba. L’havia titulat El Català i, ultra un editorial escrit tot imitant la lletra d’impremta, en el qual advocava drets, furs i llibertats, contenia uns versos de mossèn Cinto, copiats, i una rondalla. L’Obiols hi va voler dibuixar una mena de culdellàntia amb un sol naixent i un escut de les quatre barres.

Als nou anys vaig canviar l’escola per l’Institut. M’hauria agradat que l’Obiols hi hagués vingut; però els de casa seva, aconsellats pel mestre, el destinaven al comerç. Ens vèiem els dijous, havent dinat, i els diumenges, a casa seva. M’ensenyava dibuixos nous fets damunt papers esviduats, i bescanviàvem paper imprès. Tots dos llegíem si fa no fa el mateix: érem, a la nostra manera, idealistes, i un full escrit en català —literari, místic o polític— era bo sense debat. L’aparició del Glosari de Xènius, a La Veu —teníem de dotze a tretze anys—, va fer que ens afanyéssim per a veure’ns més sovint. Per a nosaltres, era una alta tonada. Ell em guardava La Veu, si encara no la tenia, i jo li passava El Poble Català. L’Obiols guanyava molt en el dibuix i no costava gens d’endevinar-hi la influència del Glosari. Ja en literatura es decantava pels clàssics; i per bé que tots dos refusàvem els qui ens semblaven romàntics o preciosistes, ell tirava per una certa acadèmia i jo delia pels innovadors. Potser les meves lectures eren més vastes i diverses. Ell equilibrava i jo exaltava. Un dia li vaig ensenyar uns escrits meus en prosa on provava d’il·lustrar poèticament el món plàstic que s’anava concretant en la ment de l’Obiols. Llegits en veu alta no em van agradar gens. L’encotillament m’asfixiava. No pas perquè els meus escrits fossin imitatius, ans bé per llur eixutesa. El meu món interior era francament heterodox. Però l’Obiols s’hi va engrescar, i els va guardar.

Als disset anys ell treballava d’escrivent en un despatx mercantil, i jo provava de fer carrera universitària. Si feia bo, el passava a cercar a casa seva, d’hora, a les cinc del matí i, drecera amunt, arribàvem a Vallvidrera, a la Creu d’En Llevallol, al Pantà o a la Font de la Manigua. Davallàvem apressadament per a arribar a les vuit cadascú a la seva feina. Si era festa, mentre ell trescava tot dibuixant arbres boscans i cabres lleteres, jo li llegia retalls de paper imprès amb texts que a mi em semblaven importants. Durant els seus anys de dependent mercantil, va dibuixar per a l’amo la portada del Balanç, a tot full, amb símbols industrials i nàutics, deesses desmenjades i folgadament drapades, i mercuris peualats amb testa de minyó de muntanya coronada de querubins.

L’aparició del pintor Torres-Garcia com a veí de Sarrià va ésser, per a l’Obiols, com l’encesa d’un far als violars del crepuscle. Com si ell i d’altres conreadors de les arts plàstiques l’esperessin. La boira celava els cims. Hi havia els glossaris seductors i indistints de Xènius, alguns contradictoris, i aquells en els quals s’entendria amb els hàbits i el tarannà de l’estament pairal de casino de senyors; hi havia els llibres de versos de Josep Carner, que era el poeta de tots, irònicament generós amb les defallences socials i casolanes dels menestrals acomodats; hi havia també la versió literària de l’obra d’alguns pintors i il·lustradors: tot plegat esbossava un estil que, en voler superar la historieta i l’anècdota, el fútil i el frívol, no atenyia ni el concret ni l’universal. Un excés de tendresa pel floralisme literari hauria pogut derivar cap a un floralisme pictòric i decoratiu. En Torres-Garcia, en obrir una acadèmia de dibuix i pintura a l’Institut de Sant Josep, a Sarrià, va aconseguir d’envigorir les tendències d’alguns dels seus deixebles. Els va salvar de llur possible desviació al pintoresc, al vulgar i al trivial. L’afectació i les foscors d’algunes normes noucentistes, un cop interpretades pel Mestre, guanyaven en fermesa i puresa; llur èmfasi aconseguia naturalitat. Els enuigs de Xènius cada vegada que les pintures murals d’En Torres-Garcia eren sacrificades a la neciesa dels qui tenien el deure de respectar-les, ens excitava. Hauríem volgut ésser més grans per a intervenir. Als setze anys érem immediatament hostils a aquells que ens assenyalaven com a responsables de tots els actes que afectaven el nostre idealisme, jovenívolament integrador. Ens hauria plagut d’ésser falconers dels qui els encalçaven.

Quan En Torres-Garcia, que no amava pas l’excèntric, ni el fantàstic, va adonar-se, segons va dir a l’Obiols, que el neoclassicisme que practicaven alguns s’oposava al ver classicisme que, segons ell, havia d’ésser vivent, actual i concret, alguns seguidors, els més pusil·lànimes o els més ullpresos per la pintoresca elegància del Noucentisme, es van arronsar. No van comprendre el Mestre quan va dir-los: «Són l’instint i el gust que donen el to. Podem ésser lacònics sense ésser trivials ni imitatius». Ni quan va rectificar una dita del glossador i els va dir: «Oposar el bon gust al geni cresta els mancats d’aquests dons». Va ésser aleshores que En Torres-Garcia, didàctic i moralista, va dibuixar bells i incisius paisatges urbans amb llurs accessoris. Hi va haver, entre ells, En Salvat-Papasseit, qui va creure que es passava al futurisme; però hi ha pintures més tardanes amb nobles paisatges, fonts, cignes i deesses indolents.

Ja abans, els qui seguien les injuncions o els consells de Xènius, i els escolars d’En Torres-Garcia, projectaven la publicació d’una revista periòdica que s’havia de dir De l’Escola de Decoració i la d’un full divulgador dels principis estètics que els aplegava; però segons em va fer saber l’Obiols, el to imperiós i dogmàtic d’alguns d’ells en va impedir la sortida. La Revista, que va fundar l’any 1915 el noble i desinteressat poeta Josep M. López-Picó, els va acollir de la mateixa manera que havia demanat la col·laboració dels qui es complaïen en la descoberta, la invenció i la innovació. L’Obiols havia dibuixat per a La Revista, específicament i característicament, la marca que distingia i adornava la primera plana; encara avui centra la coberta dels llibres de la col·lecció de La Revista dins les edicions Barcino. A la darreria de 1917, En Joaquim Folguera, amb la vènia d’En López-Picó, va aplegar originals literaris i dibuixos dels addictes. Josep Obiols, full per full, secció per secció, hi va donar el to i la gràcia. L’any següent tots dos es van encarregar de fer sortir l’Almanac de «La Revista», 1919. Els boixos de l’Obiols l’il·lustren amb l’aire del temps, i tot plegat va fixar, amb encert i distinció, una tendència dins una època.

De la tasca de Josep Obiols com a director i executor artístic de l’Associació Protectora de l’Ensenyança Catalana, qui no en fa la lloança en fa el panegíric: cartipassos, fascicles i llibres omplien les carteres dels minyons que assistien a les escoles on era ensenyat el català. Molts ciutadans granats d’avui ho recorden complaguts. Quan l’Obiols, l’any 1920, va anar a la Itàlia toscana, va continuar il·lustrant els texts pedagògics de la Protectora i d’algun altre editor.

Vaig correspondre amb l’Obiols durant el seu sojorn a Itàlia. Lentament, progressivament, com s’hi meravellava! Com s’hi descobria! Els museus, les esglésies, les ciutats, els jardins li evocaven la ruta del Paradís. En va tornar expert, docte, experimentat i sabent.

Quan a les acaballes de l’estiu de 1922, i a la claror dels estels, asseguts en un erol de Cap sa Sal, a Begur —En Carles Riba també hi era, i l’Antoni Fises, el malaguanyat arquitecte amb qui va col·laborar—, l’Obiols, de mena taciturn, ens contava el viatge, les seves descobertes, les seves troballes i els seus encantaments, i l’escoltàvem com si ens narrés l’estada en un país inèdit. Ni En Riba, atent i tan amatent a matisar, no va gosar dir res. Va ésser a Sa Tuna on, mentre els altres ens banyàvem o provàvem d’engegar discs en una gramola rovellada, l’Obiols croquisava barques, arreus de pescar i rocalls. O figures per a les pintures de can Guarro. Més d’una noia pescadora li va fer de model.

A partir de la sala de música de can Guarro, Josep Obiols va tenir feina seguida i florent. Més ben dit: feinassa; puix que cada encàrrec, cada projecte, com saben els entesos, demana maquetes, originals, còpies i engrandiments, i la seva execució vol càlcul, enginy, habilitat, peremptorietat, disciplina i, fins i tot, robustesa física. A l’Institut de la Dona, a Correus, al Palau de Montjuïc, a can Regàs, a Montserrat, a la Parròquia de Sant Vicenç, de Sarrià, a Balsareny, a la capella del Remei, on, a parer meu, la gràcia, el gust i un no sé què d’alada catalanitat fan evidents els dons del nostre pintor i la seva fidelitat a les pròpies conviccions. I allò que no hem vist enllestit: les pintures del Claustre, a Solsona, on la destresa, l’art i l’amor a l’ofici ens instrueixen tot fixant l’alta i modesta figura d’un exemplar artesà escrupolós.

L’any 1931 vaig parlar, al diari La Publicitat, de «Josep Obiols, o el pudor». L’any 1934, de «Josep Obiols, o el català». Hi deia que l’Obiols esbossava un possible classicisme autòcton, i que la seva integritat, la seva ponderació, el seu equilibri, la seva irreductibilitat i la seva pudícia fixaven el català raçat tal com el projectaven els idealistes. Més tard, passat l’oratge, a la revista Ariel, de tan bon record, vaig parlar de «L’Obiols, o el que hem perdut»: «Als àngels de l’Obiols no els calen ales, ni als sants, corones. Per la gràcia d’aquest pintor, rambles i placetes són plenes de benaventurats i, el Cel, de fadrines i minyons que hem vist passar Diagonal enllà. Imagino els sofriments de l’Obiols quan ha de pintar un Judes».



[Qüestions d’art, núm. 3, 1968]





Àngel Planells





[LES IDEES I ELS ESDEVENIMENTS]



Planells exposa d’ací a pocs dies a Barcelona. És un dalinià. Abusivament dalinià. Però és un posseït… (Hi ha, diuen, entre els catalans, els assenyats i els flamejants; entre uns i altres hi ha els «vius» i els «bandarres».) Al nostre entendre, hi ha una terça categoria de catalans: els posseïts. Actualment compta amb valors indiscutibles. Potser és el llevat més ric de la generació actual.



[La Publicitat, 21-IV-1932]





Salvador Dalí





DALÍ, SEGONS CRÉVEL



No és nou que els superrealistes de l’escola de París tenen llur índex prohibitiu: «No llegiu —diuen— Plató, sant Tomàs, Schopenhauer, Comte» (entre els filòsofs). A aquests oposen, respectivament, Heràclit, Llull, Raabe i Engels. Dalí fou dels primers, sota la suggestió d’un dels seus primers mestres, Giorgio de Chirico, a recolzar la seva posició moral i la seva doctrina plàstica en Heràclit. René Crével, en el seu darrer fascicle, Dalí o l’antiobscurantisme, comença amb la gairebé popular constatació heraclitiana: «Tot és i res no és», per a retreure Engels, segons el qual la manera de veure d’Heràclit, tot i que expressa el caràcter general del quadre que ofereix a la nostra observació el conjunt dels fenòmens, deixa escapar els detalls. Els superrealistes de l’escola de París sostenen, doncs, llur dogma filosòfic amb noms concrets de la història de la filosofia i refusen la lectura dels heterodoxs. Àdhuc per a interpretar Dalí. Per a Crével «Dalí és un dels rars, però d’exemple ben convincent, l’activitat superrealista del qual, al servei de la crisi imminent de la consciència, al servei de la revolució, s’oposa a la momificació d’aquestes mòmies, que no són sinó momificades, per un acord quasi unànime, als noms alternats de l’objectiu i de la introspecció, escollit i fixat un punt del món exterior o de ço que els petits analistes anomenen, tant sense modèstia com sense humor, llur món interior». L’afecció instintiva de Dalí per les deformacions sofertes per la pedra sota el deliri eròtic dels arquitectes barcelonins de primers de segle no és pas d’ara, com sospiten amb excés de malícia alguns mercaders de la pròpia pintura. Recordem que en vigílies d’inaugurar Dalí la seva primera exposició a les Galeries Dalmau, ens mostrava amb fervor pascalià la «bellesa» d’una torre («torre» en la seva accepció original) —això és, «la torre de la torre»— del Passeig de la Bonanova que nosaltres hem considerat d’ençà de la seva constitució com una mostra indiscutible de la decrepitud mental de la majoria d’arquitectes barcelonins. Ja aleshores Dalí abstreia de la realitat i de les seves concrecions plàstiques llur objectivitat utilitària per a valer-se’n com a mitjà per a «solidificar llurs desigs». Crével esmenta un cas semblant: «Dalí m’ha ensenyat a Barcelona aquestes realitzacions de desigs solidificats que haurien encoratjat el Huysmans d’À Rebours en el camí de l’artifici i de la subversió. Entre la uniformitat dels barris rics i dòcils a les imposicions d’un urbanisme sense imaginació, aquestes “realitzacions” eren les laves ja alliberades del volcà de la còlera. En la infantesa de Dalí, havien significat no pas la revolta, ans bé la revolució permanent, de la qual assenyalen un dels moments a la vegada més precisos i eloqüents». (Aquests «desigs solidificats» foren, segons Crével, els carrers Vivienne i de la Seine per a Lautréamont, la Porte Saint-Denis per a André Breton, el passatge de l’Opéra per a Aragon i les places i els carrers de la Itàlia prefeixista per a Chirico. Reconeixem que, per a la nostra sensibilitat, totes són més explícites que les de Dalí. No diem sinceres.)



[La Publicitat, 31-XII-1931]





DALÍ



Una part de l’obra de Dalí és chirichiana —metafísica, menys abstracta, però més sensual, més carnal, menys arqueològica, més vivent, menys vel·leïtosa, més actual, menys situacionista, més clara, menys germànica, més dura, menys preciosista, menys d’orsiana.



[La Publicitat, 13-IV-1932]





DALÍ, COL·LECTIVISTA



En una impasse com la que pot amenaçar un pintor tan admirat com Dalí, que a si mateix es diu col·lectivista, la pintura temàtica podria ésser la gran salut. Com els pintors quatrecentistes, podria acceptar encàrrecs sindicals amb tema històric i personatges concrets. No és cap paradoxa. Atribuïm aquestes qualitats a Dalí, no pas a ningú més. Reconeixem en Dalí, perdudes les esperances en l’idealisme sense ideal, un incompatible pintor de classe, un realista desesperat.



[La Publicitat, 18-V-1932]





¿ESCOLA CATALANA? (I)a



¿Hi ha una escola catalana de superrealisme? L’anomenada actual de dos pintors racialment catalans, Dalí i Miró, permet de fer aquesta pregunta. Quant a Dalí, la seva racialitat és, ho hem dit alguna altra vegada, típica. Dalí aporta a la pintura universal les característiques més sensibles del «realisme metafísic» dels endicocèfals bruns. Tota l’altra pintura dita «surrealista», això és, de la secta a què pertany Dalí, recula davant les produccions del solitari del Cap de Creus. Ignorem si entre els amadors de les recerques plàstiques o de l’aventura espiritual Dalí és «comprès» (permeteu el vulgarisme) amb la facilitat amb què el comprendrà sempre un sud-europeu occidental i, singularment, un català sensible. Puix que cal posar-se aquesta paradoxa: nosaltres, que no creiem en un tipus ràcic català, ni en un nacionalisme de tipus àric, hem de modificar la nostra creença o, si voleu, establir una excepció davant un pintor com Dalí (ideològicament un sense-pàtria, un negador de la pàtria), el qual manté totes les essències del català tipus fins al punt d’haver donat la nota més aguda dins la pintura europea precisament per la seva fidelitat a l’esperit de la tribu que l’ha infantat. Amb motiu de la seva exposició recent a les Galeries Pierre, ha estat reconeguda (no diem acceptada) la personalitat de Dalí. Els crítics més oposats en ideologia han reconegut la seva primacia dins la pintura anomenada «surrealista». No han vist prou bé que era precisament pel seu agut «realisme», profundament, exclusivament local.



[La Publicitat, 12-VII-1933]





TEMPS ANTICS: DALÍ



Aquests tres dies —avui és el darrer—, Dalí, el pintor de Port Lligat, exposa a can Dalmau (Sala d’Exposicions de la Llibreria Catalònia). A En Dalmau, li cal agrair aquesta persistència a oferir els resultats de les més agosarades recerques plàstiques i literàries a un dels públics més durs d’Europa. Més d’una vegada m’ha semblat encertat d’atribuir la presència entre nosaltres d’algunes de les individualitats més arriscades en la pintura precisament a la resistència que el país oposa a tota manifestació d’originalitat i àdhuc a la recerca desinteressada. Les individualitats extremen, per dir-ho així, llur independència a causa de la posició més insensible que hostil del major nombre. Al Museu de Catalunya ens acontentarem amb els Picasso dels primers temps. No hi ha cap Miró, i En Dalí serà una mòmia mil·lenària, fossilitzada a una punta de cala del Cap de Creus quan algun personatge, caigut per atzar de Mart, atinarà a considerar-lo una valor autòctona.

No és fàcil d’evitar d’escriure «fòssil» en referir-se a Dalí. Tota la seva pintura, àdhuc la més recent, en té l’alta qualitat, la «inspiració». Tampoc no és fàcil de pensar en la pintura de Dalí sense recordar els temps vells de la filosofia: entre els físics i els metafísics presocràtics, entre escèptics i probabilistes, entre el panteisme idealista i el panteisme racionalista trobareu en estat d’exacerbació el sofista al·lucinat que evoca, si sabeu plasticitzar la seva doctrina, Dalí. És sabut que, com el Chirico de la pintura metafísica, Dalí es considera un deixeble d’Heràclit en allò que les conclusions d’aquest filòsof tenen de tenebrosament malenconiós i de tristesa fluent. Permeteu el joc de mots: la metafísica antiidealista és ben representada per la plàstica daliniana. I m’arriscaria a proposar una il·lustració de molts dels fragments d’Empèdocles no pas per les seves conclusions, ans per la seva narració poemàtica de l’imperi de l’odi quan sorgeixen, monstruosos, els primers esbossos de vida.

També és difícil d’evitar de recórrer, davant la pintura de Dalí, a un tractat de geologia. Ja sé que potser no és la primera vegada que faig aquesta observació: la plàstica de Dalí és tota suggerida per les condicions geològiques de Catalunya. Creuríem que els agents dinàmics interns i externs que han influït en l’evocació dels períodes geològics actuen, «espiritualment», damunt el pintor de Port Lligat, o, més exactament, del Cap de Creus. Els seus paisatges, les seves marines, els monstres que hi transiten són l’espectre diamantí d’uns paisatges, d’unes marines, d’uns monstres «ja vistos» per nosaltres mateixos, segles ha.

D’ací que, a la seva manera, Dalí sigui, com sovint Picasso, un antimodern. L’atmosfera supersticiosa de les seves pintures està carregada de pòsits mil·lenaris. En aquesta eternitat feta plàstica no hi ha, però, ni Idea, ni Voluntat, ni Necessitat, ni, encara que el mateix pintor ho cregui, inconscient. En divergència amb els heraclitians, nega l’existència relativa per a afirmar que les coses «han estat» (no «eren», ni «són», ni «seran»).

Els fantasmes d’ara que empenyen Dalí, els «dimonis» que el mestregen són, i ell no se n’adona, el «doble» d’altres fantasmes i dimonis medievals.

Els fantasmes que hom suposa creats per l’al·lucinació, les aparicions automàtiques d’objectes i de monstres no són encarnats per la demència, com els positivistes sostenen en parlar d’alguns filòsofs, ans estimulats per l’actitud selectiva, expectant —o interessada— del Filòsof, del Pintor i del Poeta davant la fugissera Realitat i la seva eterna presència.



[La Publicitat, 5-X-1934]





DALÍ DE PORT LLIGATa



Poc temps després d’haver arribat a Nova York, el pintor Dalí m’escrivia per fer-me saber que havia trobat, molt abans d’obrir l’exposició, qui s’hi interessava. Hi havia ja, en alguns cercles pictòrics i literaris, qui, sense conèixer, per ventura, les realitzacions dalinianes, les acceptava. En alguns cercles només, i per determinats individus, escassos, amb «prejudicis» superrealistes, assidus d’aquests cercles. No eren, doncs —segurament—, addictes a la personalitat pictòrica de Dalí, ans partidaris d’acceptar, de defensar, la pintura representativa de les tendències irrealistes d’un grup de pintors europeus i vençuts per l’encís d’un mot d’escola, d’acadèmia o de secta: Superrealisme. Han tingut l’avantatge de rebre com a representants del superrealisme ortodox, això és, del nucli parisenc, el més ortodox i el més superrealista de tots: Dalí de Port Lligat. Si abans havien acceptat, amb palmes, llorers i corones, Miró, no s’havien compromès a refusar cap més català. Miró els oferia una estètica; Dalí una mística —o una moral. Miró els completava llur coneixença de les provatures arriscades dels artistes plàstics, des del cubisme al més pur dels grafismes. Dalí els porta la torbació. Fins ara s’havien mogut, a la recerca d’una forma, entre formes. Ara han topat amb Dalí, amb quimeres, i han romàs presos a la xarxa monstruosa de llurs ombres. (De Miró s’acaba d’obrir una nova exposició a Nova York, amb les seves darreres produccions.)



Si em vull explicar a mi mateix —jo, que tan sovint he assajat, inútilment, de fer acceptar, entre nosaltres, la meva interpretació de la pintura daliniana— les raons de l’èxit del pintor surrealista català a Nova York, em cal partir de l’acceptació d’aquestes dades: la major part de les escoles plàstiques que s’havien mostrat públicament a Nord-amèrica satisfeien només unes fretures precisament, i exclusivament, plàstiques. Tota una generació superficial s’ha acontentat amb els múltiples jocs de superfícies que els artistes plàstics de les escoles més oposades —futuristes o passatistes, dinàmiques o estàtiques— els han ofert, i per les quals ha estat pràcticament, ostensiblement, influïda; pocs pintors havien gosat plantejar, com Dalí, problemes extrapictòrics en termes exclusivament plàstics, vull dir essent rigorós amb ell mateix com a tècnic del quadre; cap país modern no fretura tant un desvetllament de l’esperit com el ianqui. Sense entretenir-me a exposar cap paradoxa, sóc sincer del tot quan dic, com ara, que l’interès que ha desvetllat en els medis intel·lectuals americans la pintura de Dalí és fonamentalment d’ordre espiritual, i en tant que, en bé o en mal, els ha distret de llur materialisme formal.



En bé o en mal: puix que no defenso pas el món de les imatges dalinianes, sinó que provo d’interpretar-les i d’interpretar-me’l. (Tota la nostra activitat és aquesta: interpretar —que no vol dir copiar, ans discutir, explicar, comentar, donar volum. Com a poetes i com a escriptors, ens plau a molts d’avui ésser intèrprets, que no és el mateix que ésser traductors.) Si la inspiració és celeste o diabòlica en les pintures de Dalí, ja vindrà l’acusador o el panegirista.



Una característica de la pintura daliniana que haurà influït en el judici favorable d’alguns crítics americans és que el pintor s’hi presenta industriós. Industriós abans que enginyós, que és la característica que li atribueix el major nombre. Tant com industriós, verídic: difícilment Dalí es traeix mai o traeix. Dels seus paisatges no n’oblidareu mai més la drecera. Els seus personatges, els trobeu, com més en voleu fugir, a cada cap de carrer. Tot bon cristià ha de senyar-se a llur presència.



Ja vaig escriure una altra o altres vegades, a propòsit de la racialitat de la pintura de Dalí, que la majoria dels seus quadres descobreixen el misteri de la nostra geologia. Sense el paisatge del Cap de Creus no hi ha interpretació fàcil dels temes dalinians més personals. Quan Dalí s’ha interessat pels cossos flonjos —rellotges elàstics, carns ulceroses—, ha estat també home de la vora de la mar. Fòssils o vivents, els cossos en la pintura de Dalí tenen qualitat de peix. El cercle de la seva imaginació és clos com una cala morta. Mediterrani —¿quin altre pintor superrealista se li assembla?—, Dalí, en pretendre ésser un metafísic de la natura prehistòrica del Cap de Creus, n’ha donat la física. Allò que el distingeix radicalment dels altres pintors del seu grup és aquesta mediterraneïtat. A Dalí, endut per la seva objectivitat, les pedres se li estoven a les mans, i les carns pugnen, en llur flaccidesa, per petrificar-se. Roques, arbres i personatges diríeu que han estat sotmesos prèviament a una putrefacció submarina.



La catalanitat de Dalí és diversa a la catalanitat del pintor Miró. Dalí és un fenomen a estudiar dins l’antropologia pictòrica: Miró pertany a l’etnografia i al folklore. Tota la pintura surrealista de Dalí és, abusant de la terminologia científica, una franca manifestació d’arcaisme geològic plàstic. Ningú com Dalí no ha estat absorbit pel paisatge azoic del nord-est de Catalunya. Les crostes sòlides del Cap de Creus han obrat com un agent cabdal en la consolidació del temperament pictòric de Dalí. Les realitzacions d’avançada d’aquest pintor no són més que un retrocés multisecular, una recerca desesperada de les formes primitives de la vida, un desig de contacte amb les seves manifestacions fonamentals. No ignorem la nostra posició herètica davant l’exactitud del vocabulari científic. Pretenem només fer-nos entendre d’alguns. Direm, però, que Dalí, contra el parer de la majoria de geòlegs, ha vist senyals de vida en els gneis de Catalunya, ha «desvetllat» fòssils allà on és inútil cercar-los. La seva follia poètica acaba de dur-lo a la descoberta, en ple terreny arcaic, de restes orgàniques, de l’eozoon, o, millor, d’objectes novoeozoònics, que no són més que el darrer estadi de l’evolució dels objectes anomenats superrealistes.



És curiós de conèixer-ne l’estructura pel mateix Dalí:

«Un objecte inconegut i complex és descrit minuciosament i oralment per un individu, ulls tapats, per mitjà de la seva percepció tàctil. Aquesta descripció, estenografiada, és lliurada a uns tècnics especialitzats, els quals realitzen plàsticament, i amb material divers, un “objecte” seguint la dita descripció. Les llacunes i els passatges obscurs de la descripció fonamental se supleixen pel propi automatisme dels tècnics realitzadors. L’“objecte” obtingut per aquest procediment es deixa caure d’una alçada de 10 metres amb el fi que quedi parcialment malmès. Aquesta operació, molt delicada, ha d’acomplir-se seguint un pla que permeti garantir que l’objecte no ha estat vist mai per ningú. L’“objecte” ha de caure a un indret on prèviament s’haurà instal·lat un aparell fotogràfic que impressioni, automàticament, una placa amb la imatge de l’“objecte” malmès. Hom revela la placa de la qual s’obté un únic positiu, sempre amb la garantia que el fotògraf resta “orb” durant la manipulació. La foto obtinguda de l’“objecte” que, cal repetir-ho, no ha d’haver estat mai vist per ningú, és tancada hermèticament dins una capsa cúbica de metall. Aquesta capsa és embolcallada per una massa en fusió, la qual, en solidificar-se, pren una forma arbitrària. Aquests “objectes”, un cop enllestida l’operació, resten trossos de ferro de figura qualsevol. Llur plasticitat “no vol dir res”. Només els poetes donaran tot el valor llur a aquests “objectes” misteriosos, bòlids o meteors de la imaginació més pura».

¿Ho hem interpretat bé? Poèticament, sí. El «pessebrisme astral» dels objectes anomenats superrealistes —bibelots per a esnobs i decadents— és substituït per un cisma geològic: la presència de formes orgàniques en els terrenys arcaics. Aquestes realitzacions s’anomenen «objectes cecs». Els infants de l’esdevenidor els col·leccionaran com nosaltres fèiem amb el cagaferro del carril de Sarrià. Potser adquiriran, segles a venir, un valor superior al que té avui «el més preciós dels metalls».



Allò que sobre de la seva pintura és París, vull dir tot allò que ha après de París i dels seus aliats parisencs, és un sediment translúcid que el deforma. Per a mi no és ni l’home de Breton ni el ciutadà de Figueres, ans l’Aparegut del Cap de Creus. Sovint em complac anomenant-lo Dalí de Port Lligat. Parisisme i exhibicionisme li són perjudicials. Pot ésser prou fort com a pintor i s’afebleix amb accessoris literaris inútils. La bohèmia hauria d’haver mort de Rossinyol ençà.



¿Qui pot dir si es dessuperrealitzarà? Dalí s’ha alliberat, alternativament, de les seves obsessions. No sé per quina conjunció d’imatges els seus temes em recorden els tràgics grecs. La tragèdia, en les pintures de Dalí, serà un dia entenedora per als més absents. Ell intentarà, per ventura, rectificar-se. O pintarà retaules amb els màrtirs cristians sota Dioclecià, o amb els afusellats de Moscou, sota Stalin.



[La Publicitat, 24-I-1935]





LA «IRRACIONALITAT CONCRETA»



L’oposició de l’esquerra comunista literària a la posició adoptada al Congrés d’Escriptors de París per a la defensa de la cultura celta, el document dels escriptors surrealistes al qual hem al·ludit en una crònica anterior, ha donat ocasió al pintor empordanès Salvador Dalí per a publicar un fascicle, La conquête de l’irrationnel (Ed. Surréalistes, París, 1935), editat en francès i en anglès per la casa Ramplot i que és o intenta ésser una rèplica als partidaris del realisme socialista. Il·lustren aquest fascicle trenta-cinc reproduccions fotogràfiques, en ordre antològic, de la producció plàstica daliniana i un fora text, L’Angelus de Gala (exposat aquest hivern a la Sala Parés, del carrer de Petritxol), en colors, i que actualment forma part d’una col·lecció particular, a Nova York. Totes les pintures reproduïdes pertanyen als anys 1929, 1930, 1931, 1932, 1934 i 1935 i figuren a les col·leccions Sidney Janis, Museum of Modern Art, Cornell i Stanley de Nova York; Gala, Noailles, Peyrissac, Kochno, Keller, Fabre-Luce, de París; Thrall Soby i Wordsworth Atheneum de Hartford, i Jocelyn Walker i Edward James, de Londres.

Com a document reproduïm el text en el qual Dalí oposa al «realisme socialista» dels comunistes oficials allò que ell anomena la «irracionalitat concreta»:

«Em sembla perfectament diàfan quan els meus enemics, els meus amics i el públic pretenen no comprendre la significació de les imatges que sorgeixen i que transcric en els meus quadres. Com voleu que les comprenguin quan jo mateix, que sóc qui les “faig”, tampoc no les comprenc! El fet que jo mateix, al moment de pintar, no comprengui la significació dels meus quadres no vol pas dir que aquests quadres no tinguin cap significació: al contrari, llur significació és talment profunda, complexa, coherent, involuntària, que escapa a la simple anàlisi de la imaginació lògica.

»Per reduir els meus quadres al llenguatge corrent, per a explicar-los, cal sotmetre’ls a anàlisis especials i, de preferència, amb un vigor científic, el més ambiciosament objectiu possible. Tota explicació sorgeix, doncs, a posteriori, un cop el quadre existeix ja com a fenomen.

»Tota la meva ambició en el pla pictural consisteix a materialitzar amb la més imperialista ràbia de precisió les imatges de la irracionalitat concreta. Que el món imaginatiu i de la irracionalitat concreta sigui de la mateixa evidència objectiva, de la mateixa consistència, de la mateixa duresa, de la mateixa espessor persuasiva, cognoscitiva i comunicable que la del món exterior de la realitat fenomènica. L’important és el que es vol comunicar: el tema concret irracional. Els mitjans d’expressió pictural són posats al servei d’aquest tema. L’il·lusionisme de l’art imitatiu més objectivament arribista i irresistible, els trucs hàbils dels trompe-l’œil paralitzadors, l’academisme més analíticament narratiu i desacreditat, poden esdevenir jerarquies sublims del pensament amb l’acostament de les noves exactituds de la irracionalitat concreta acostant-se al real fenomènic en la proporció amb què els mitjans d’expressió corresponents s’acosten als de la gran pintura realista: Velázquez i Vermeer de Delft. Vull dir pintar realísticament segons el pensament irracional, segons la imaginació inconeguda. Fotografia instantània en colors i a la mà de les imatges superfines, extravagants, hipernormals, dèbils, de la irracionalitat concreta; imatges que provisionalment no són ni explicables ni reductibles pels sistemes de la intuïció lògica ni pels mecanismes racionals.

»Les imatges de la irracionalitat concreta són, doncs, imatges autènticament inconegudes. El superrealisme ofereix en el seu primer període mètodes específics per acostar les imatges de la irracionalitat concreta. Aquests mètodes, basats sobre el rol exclusivament passiu i receptor del tema superrealista, estan en liquidació i cedeixen el lloc a nous mètodes superrealistes d’exploració de l’irracional. L’automatisme psíquic pur, els somnis, l’onirisme experimental, els objectes superrealistes de funcionament simbòlic, la irritació fosfenomènica i hipnagògica, etcètera, se’ns presenten avui en ells mateixos com a procediments no evolutius.

»A més, les imatges obtingudes per aquests procediments emprats durant l’etapa inicial del superrealisme ofereixen dos inconvenients greus: primer, deixen d’ésser imatges inconegudes en caure en el domini de la psicoanàlisi, són fàcilment reduïdes al llenguatge corrent i lògic, per bé que continuïn oferint un residu interpretable i encara un marge autèntic i molt vast d’enigma, especialment per al gran públic; segon, llur caràcter essencialment virtual i quimèric no satisfà ja els nostres desigs i els nostres “principis de verificació” anunciats per primera vegada per Breton en el Discours sur le Peu de Réalité. D’aleshores ençà les imatges delirants del superrealisme tendeixen desesperadament vers llur possibilitat tangible, vers llur existència objectiva i física en la realitat. Són únicament els qui ignoren això que poden encara nedar en l’equívoc groller de l’“evasió poètica” i continuar creient que són uns místics del fantàstic i els fanàtics del meravellós. Jo crec, per la meva part, que l’època de les inaccessibles mutilacions, de les irrealitzables osmosis sanguinàries, etc., és closa experimentalment. Les noves imatges delirants de la irracionalitat concreta tendeixen a llur “possibilitat” física i real; passen més enllà del domeny dels fantasmes i de les representacions “virtuals” psicoanalitzables.

»Presenten el caràcter evolutiu i productiu característic del fet sistemàtic. Els assaigs de simulació d’Éluard i de Breton, els recents poemes-objectes de Breton, el “mètode” de les darreres escultures de Picasso, l’activitat teòrica i pictural de Salvador Dalí, etc., proven aquesta fretura de materialització concreta en la realitat quotidiana, aquesta condició moral i sistemàtica de fer valer objectivament i sobre el pla del real el món delirant inconegut de les nostres experiències racionals».



[La Publicitat, 27-VIII-1935]





APÈNDIX





ARIEL. UN BALLET





Nota





El ballarí Léonide Massine feia també de coreògraf de la companyia Ballets Russes de Monte-Carlo, creada pels empresaris René Blum i Wassily de Basil a primers dels anys trenta; va ser ell qui va encomanar un nou ballet al compositor Robert Gerhard. Sabem que el 1934 Gerhard treballava en el que havia de ser un «poema de dansa» titulat Ariel; també hi col·laboraven J. V. Foix, que havia d’escriure el poema (però no va arribar a fer-ho), i Joan Miró, que havia de proposar-ne el vestuari i l’escenografia (i en va presentar maquetes i esbossos). Segons explicava anys més tard el mateix Gerhard a Xavier Montsalvatge, Massine va trobar que els dibuixos de Miró eren massa abstractes i la música massa simfònica, i el ballet no es va arribar a muntar («¡Hace gracia comprovar que Massine es ahora el primer defensor y creador del ballet sinfónico-abstracto!», diu Gerhard a Montsalvatge en un article que aquest segon va publicar a Destino, núm. 576, 21 d’agost del 1948, p. 19). És possible que en la decisió de Massine de no tirar endavant el ballet hi tinguessin també molt de pes les tensions que ben aviat, el 1936, provocarien el desmembrament de la companyia (i la promoció de Massine a director artístic de la nova companyia Ballet Russe de Monte-Carlo, ara sense el coronel De Basil al darrere i amb el nom en singular). Mentrestant, el compositor va convertir la música en una suite de concert, que el 1935 li va valer el premi Isaac Albéniz de la Generalitat de Catalunya; el 19 d’abril del 1936 l’Orquestra Pau Casals va estrenar-la al Palau de la Música, en un dels sis concerts del catorzè festival de la Societat Internacional per la Música Contemporània, que aquell any se celebrava a Barcelona. En aquella mateixa sessió de tarda es va estrenar el concert per a violí d’Alban Berg, que tot just feia quatre mesos que era mort.

Tres mesos més tard, el juliol del 1936, la revista polilingüe Musica Viva, de Brussel·les, va publicar uns textos que expressaven els plantejaments que s’havien fet el compositor, el pintor i el poeta a l’hora d’encarar, cadascun per la seva banda, la creació fallida del ballet Ariel. Els reproduïm íntegrament en la versió castellana en què van sortir a la revista belga (on anaven acompanyats de traduccions a l’alemany, l’anglès, el francès i l’italià), perquè els originals catalans no es conserven. Hi hem regularitzat alguns usos tipogràfics (escrivim ballet sense cometes, donem els èmfasis en cursiva en lloc d’espaiats, etc.) però hem respectat en general les peculiaritats poc castisses de la llengua. De fet, l’única intervenció que cal consignar és que hem esmenat una badada en la traducció del text de Miró: escrivim «huelga decir» on el text castellà de la revista deia «no hay que decir» (maltraduint amb tota certesa un català «no cal dir», com fan suposar també l’anglès «it goes without saying» i el francès «il va sans dire»).

Pel que fa al text de Miró, val la pena tenir en compte el comentari de Foix al seu cunyat Joan Gili en una carta que li va adreçar a Londres el 18 de maig del 1937: «No sé si t’havia escrit que una revista belga, polilingüe, Musica Viva, va publicar, ara fa un any, l’article —o articles, puix que el que firmava Joan Miró l’hi vaig escriure— sobre el ballet modern. Em sembla que t’hauria interessat. Era quasi profètic».



JORDI CORNUDELLA





Ariel





Música, maquetas e ideas para un ballet





ROBERT GERHARD, JOAN MIRÓ, J. V. FOIX





Existen la música, las maquetas y algunas ideas para este ballet. No existe el libreto, en cambio. Por razones circunstanciales, en el momento de empezar la composición de esta obra era difícil para mí procurármelo. Esta dificultad me pareció digna de ser aprovechada. Invitaba a invertir los términos habituales: en vez de ilustrar un argumento, previamente planeado en todos sus pormenores, el poeta, el pintor y el músico podíamos partir del tema, de la misma idea central del ballet. En vez de sujetarnos a una anécdota concreta —que en el ballet no es más que verdadero pretexto en toda la acepción de la palabra y, en definitiva, lo que con mayor libertad y desenfado es tratado luego en la hora de la realización—, el poeta, el pintor y el músico podíamos plantearnos el tema del ballet, cada cual en su propio terreno, con una libertad e idoneidad de concepción susceptibles de llevar a resultados nuevos.

El resultado primero —consecuencia de la independencia casi entera con que cada uno de nosotros se enfrenta por su lado con el tema común— es la posibilidad de un choque ideológico en toda la línea entre las tres artes que expresan esta vez, por decirlo así, sus respectivos puntos de vista «absolutos» sobre el tema del ballet.

Hay aquí, me parece, un punto de partida nuevo para el coreógrafo. Es él quien en definitiva realiza el ballet. Es él, pues, el encargado de arbitrar la reunión efectiva de las tres concepciones «absolutas» del músico, del pintor y del poeta, en el terreno de la concreta realización coreográfica. El argumento —podría decirse en este sentido— será la fórmula final del coreógrafo; la fórmula de su arbitraje, el acorde a que lleguen a plegarse las interpretaciones del poeta, del pintor y del músico, en el plano de la realidad escénica.

R. G.





EL BALLET SEGÚN ROBERT GERHARD



He concebido mi obra como una composición de carácter sinfónico para servir de acompañamiento a un poema de danza cuyo protagonista seria Ariel, el silfo de La tempestad, de Shakespeare. El tema me fué sugerido por el pasaje de la primera escena entre Próspero y Ariel, en que se hace referencia a la existencia anterior del silfo. La idea general de la acción coreográfica imaginada podría interpretarse como «la liberación de Ariel»: Ariel librado de la hendidura del pino, donde le mantenía preso la bruja Sycorax, y libertado más tarde por su buen maestro, el mágico Próspero, de la servidumbre a que él mismo le había sujeto.

He querido dejar a la entera iniciativa del coréografo la peripecia y todo el desenvolvimiento efectivo de la acción danzada. Para mis intenciones musicales bastaba —dentro de la mayor vaguedad anecdótica— la suposición de dos caracteres antagónicos (Ariel-Calibán) que se enfrentan e impelen mutuamente a través de situaciones progresivamente variadas.

A estos dos caracteres corresponden dos tipos de danzarines: a) tipo alado, ingrávido, b) tipo monstruo, pesado, cuya contraposición yo le sugería al pintor acusara plásticamente recordando dos tipos tradicionales de nuestros «ballets» populares en Cataluña: el ángel (patum, danza popular de Berga) y los gigantes y cabezudos* de nuestros cortejos festivos.

La acción entablada entre estos dos tipos de personajes no intentará traducir un «argumento» de una manera realista ni simbólica. La idea de un conflicto entre dos bandos, prisión y rescate de una figura protagonista (Ariel), será representada en el tono mágico que poseen ciertos juegos populares de niños, basados en un verdadero ritual que no quiere ser entendido «lógicamente».

El conflicto pasa por cuatro estados bien determinados que corresponden al plan sinfónico de la composición : 1° antagonismo (Allegro molto); 2° tristeza, miedo (Adagio); 3° pugna, angustia (Tempo giusto, Tempo rubato); 4° desenlace (Tempo stretto). Cada uno de estos movimientos comprende una serie de episodios de acento variado y aun opuesto, pero enlazados todos por una sola línea de composición.

La música pretende aquí servir de acompañamiento a la acción coreográfica. No se vea eufemismo en esta expresión. Entiéndase el concepto musicalmente. Acompañar —salvo los casos de un paralelismo primitivo— no significa doblar, sino oponer —en rigor: contrapuntar. En este principio del acompañamiento contrapuntístico debe inspirarse, a mi entender, la colaboración entre las artes que intervienen en el ballet. No puede tratarse de que coreógrafo, músico, pintor y poeta se ilustren mútuamente, creando cada uno un doble de la figura esbozada por el otro, en un pueril espejismo. Al contrario: debe mantenerse entre las artes participantes la tensión, la disonancia y hasta la posible independencia inicial, dentro de un espíritu contrapuntístico de colaboración.





EL BALLET SEGÚN JOAN MIRÓ



Desde mi punto de vista la escena no es ya el marco tradicional destinado a presentar dentro de límites estrictos una modificación transitoria del espacio, debida a los movimientos del cuerpo humano, antes bien un agujero misterioso abierto provocativamente al mundo de la magia; luego huelga decir que mi concepto de la danza, del vestido, del color, etc. se adaptan radicalmente a esta interpretación.

En el ballet mágico, el movimiento desplaza no solamente al danzarín sino también a los objetos. Todo: danzarín, color, vestido, objetos, interviene en la producción o, mejor dicho, en la reproducción de la pugna histórica entre el danzarín, en cuanto intenta librarse de las fuerzas adversas por el movimiento, y la proyección fantasmal del Miedo, nacida de su propia debilidad.

De ahí que en determinados momentos del ballet el vestido ejerza una función diversa y aun opuesta a la del danzarín, y que el color aparezca corporeizado y adverso en perjuicio aparente del ritmo del cuerpo humano, ejerciendo un papel de personaje.

En rigor el danzarín, en mi concepto mágico del ballet, multiplica los personajes y provoca su presencia: el vestido, el color y las formas móviles y errantes le sirven para ilimitar el espacio que anima con sus movimientos.

En su dinamismo el danzarín establece, tangible a la vez en formas y colores, el dinamismo de las fuerzas naturales que luchan para sujetarlo. Con el vestido, a mi entender, el danzarín crea sus propios monstruos.

Con esta corporeización la plástica del ballet se mueve en choques constantes entre la realidad y la ilusión, las formas concretas y las formas abstractas, lo lógico y lo irracional. La danza, por decirlo así, se desintelectualiza para recobrar su propio sentido original: la magia, en cuanto evoca simultáneamente las fuerzas positivas y negativas de la naturaleza representadas por formas, volúmenes y colores que sólo de vez en cuando dejan entrever, púdicamente presente, el danzarín libertado de sí mismo.

Con el cambio de telones intento sugestionar al espectador para facilitarle, sin que se dé cuenta, la comprensión del juego escénico.





EL BALLET SEGÚN J. V. FOIX



Concibo el ballet moderno no como expresión de lo pintoresco folklórico o histórico, sino como el símbolo plástico de la lucha eterna entre el individuo, en su soledad —representado por el danzarín—, y los demás; entre yo y los demás.

De ahí mi creencia que el ballet tendría que inspirarse en una coreografía de masas que intentan —ciegas en su carrera dionisíaca hacia la muerte— aprisionar monstruosamente, como fuerzas oscuras de la naturaleza, al danzarín. El ballet, que habría de ser, a mi entender, como una aparición fugaz, es esencialmente trágico. El espectador debería huir de él como de una pesadilla y, a la vez, solicitarlo ansiosamente como un brebaje que le deja cada vez más insatisfecho. Todos los elementos plásticos que evocan la magia deben ser utilizados para la escenificación, pero el elemento humano, en masa densa, debe considerarse como el elemento esencial.

En la duda del danzarín entre su soledad y el impulso a incorporarse a lo colectivo se expresa la renovación del ballet adaptado a la vez a la propia magia tradicional y a la trágica actualidad.

Ariel, interpretado según esa doble sugestión, establece la permanencia —con medios plásticos y coreográficos actuales— del temible duelo.



[Musica Viva (Brussel·les), núm. II, juliol de 1936]





JOSEP VICENÇ FOIX i MAS, conegut com a J. V. FOIX (Sarrià, 28 de gener de 1893 - Barcelona, 29 de gener de 1987), fou un poeta, periodista i assagista català, un dels més destacats de les avantguardes literàries catalanes.

El seu pare, d’idees liberals i gran treballador, era dels Torrents de Lladurs, però anà a treballar a Manresa on aprengué l’ofici de confiter; allà conegué la que esdevindria la seva muller: Paulina Mas i Rubinat, dona molt sensible i religiosa. Posteriorment la família es traslladà a Sarrià, on nasqueren Josep Vicenç i dues noies. Foix estudià a l’escola pública de la vila, dirigida per Salvador Mundí, mestre municipal de prestigi, i fou condeixeble de Josep Obiols, amb qui l’uní una gran amistat. Com tants intel·lectuals d’aquests anys inicià, després d’acabar el batxillerat, la carrera de dret, però abandonà els estudis a causa de la seva gran afició per la lectura. Des de molt jove va començar a llegir de tot, des dels grecs, llatins i francesos —gràcies a les traduccions Garnier— fins a Nietzsche. «Una barreja detestable si voleu», escriu al Dietari de 1913, «però érem així molts dels nascuts a la fi i a començament de segle. Ens delectava Byron i llegíem amb complaença Baudelaire». Adquirí una foneria tipogràfica, que traspassà amb l’arribada del linotip; es lliurà llavors a la lectura, tot ajudant el seu pare a la indústria que tenia a Sarrià, i es començà a dedicar seriosament a la literatura. Per aquests anys freqüenta assíduament la penya del Continental, on coneix, entre d’altres, López Picó, Salvat, Riba i Folguera, que l’incorpora a La Revista, el 1917; l’any següent és director dels dos darrers números de Trossos, que havia fundat J. M. Junoy. Home del seu temps, practicà el tennis amb entusiasme, i fou un dels col·laboradors de l’Aeroclub de Catalunya, símbol de la seva actitud d’avantguarda. Va sovint a Sitges a casa del seu amic Josep Carbonell i Gener, gràcies al qual col·labora a Terramar (1919-1920) i amb el qual funda Monitor (1921-1923), on exposa la seva teoria nacionalista, que posteriorment refermarà als butlletins d’Acció Catalana (1922), de la qual fou un dels col·laboradors més actius; així concilia l’avantguardisme i el nacionalisme, com ho demostra al llibre Revolució Catalanista (1934), escrit juntament amb Carbonell. A partir de l’any 1924 estiueja al Port de la Selva, coincidint-hi amb Alexandre Plana, Joaquim Ventalló i Josep. M. de Sagarra; primerament s’hostatja a la Fonda del Comerç i després hi tindrà casa pròpia (1948). El 1918 presenta Joan Miró i el 1925 Salvador Dalí, en exposar per primera vegada a Barcelona. Col·laborà a la Revista de Poesia (1925-27) i fou redactor de L’Amic de les Arts (1926-28) i de Quaderns de Poesia (1935-36), on figuren alguns dels seus textos teòrics més importants.

L’any 1927 publica Gertrudis, i el 1932, KRTU, llibres en prosa poemàtica, que són part integrant d’un extens Diari que Foix data el 1918, i que passaren desapercebuts. El fet que, sota un any concret, aplegui aquesta part de la seva obra, assenyala que tota, en conjunt, no és més que un desplegament de les possibilitats presents als primers escrits, tret inherent a la seva concepció literària. El prestigi de Foix és, però, minoritari, i ell mateix sembla voler-ho. L’any 1933 representa el PEN Club català al Congrés de Dubrovnik (Iugoslàvia), i l’any següent dirigeix els cinc números de la tercera època de Revista de Catalunya. Des de la catalanització de La Publicitat, en dirigí la plana literària, i amb el pseudònim «Focius» hi tingué una secció diària fins l’any 1936.

Després del llarg silenci imposat per les circumstàncies polítiques, col·labora a Poesia, Ariel i Dau al set, i l’any 1947 apareix la seva primera obra poètica, i possiblement la més important, Sol, i de dol, impresa, però, l’any 1936. Foix, semblantment a Riba, i als noucentistes, vol instaurar la tradició de l’humanisme català i alhora relacionar-se amb els corrents literaris més nous, que adapta amb originalitat singular, actitud que resumeix el seu vers tan citat: «M’exalta el nou i m’enamora el vell». Pel que fa al «vell» es remunta fins a Llull, Ausiàs March i, gràcies a aquest darrer, als trobadors; del «nou» l’interessen especialment els futuristes i els surrealistes de l’escola de París, amb els quals manté relacions personals. Foix mateix s’ha definit com «un investigador en poesia», en considerar la poesia com una realitat objectiva, separada del poeta, però susceptible de ser explorada per ell, que «s’adreça, doncs, i franc, als qui investiguen en els comellars de la poesia per amor del Bell —o del Rar!—, no pas als historiadors de la literatura…». Al mateix temps és conscient que la poesia és essencialment un artifici verbal, i pensa que el poeta és «mag, especulador del mot…». Malgrat la publicació d’aquest recull, Foix es donà a conèixer tardanament com a poeta i Gabriel Ferrater ha pogut parlar al pròleg d’Els lloms transparents de les «tècniques» de què s’ha valgut Foix «per retardar brillantment l’esclat de la seva fama». La publicació del llibre suscità escàs interès, a causa del tiratge limitat i l’aparent dificultat de lectura. De fet, fins els anys 50-60 no s’inicia la difusió de Foix, amb una influència sobre les noves generacions que no ha fet més que augmentar. Malgrat això, Pere Gimferrer considera Sol, i de dol «un dels grans llibres de la poesia catalana moderna, i sens dubte el títol que, del Cant espiritual d’Ausiàs March ençà, ha sabut afaiçonar més superbament la parla poètica a l’exposició d’un sistema de pensament». El recull consta de setanta sonets dividits en cinc seccions on l’autor recorre a formes verbals arcaiques, i té una riquesa idiomàtica i tècnica excepcional. És essencialment poesia doctrinal, didàctica i alhora meditació del món, on l’autor exposa el seu ideal artístic: «L’equilibri, suprem, classicista». Al poema «Si pogués acordar Raó i Follia» resumeix el conflicte permanent del seu món interior, reflectit en la poesia entre sentiment i raó, el nou i el vell, l’instant i l’eternitat; la darrera secció conté una sèrie de poemes religiosos, poc freqüents en la poesia de Foix, on la divinitat encarna l’absolut, el seny.

L’any 1949 publica Les irreals omegues, forma foixiana de trobar clus on l’autor exposa experiències biogràfiques, exclusivament personals o bé col·lectives; la data de publicació i els llargs títols explicatius, allò que Sansone ha anomenat «els preàmbuls poètics de J. V. Foix», donen un punt de partença per a una lectura correcta. A continuació publica On he deixat les claus… (1953), que primerament portava el títol ben significatiu És quan dormo que hi veig clar. I, de fet, els somnis ocupen una part decisiva en l’obra de Foix. En una dedicatòria ha escrit, a més: «el real del qual parteixo i del qual visc, amb cremors a les entranyes, com saps, i l’irreal que tu et penses descobrir-hi, són el mateix».

L’any 1952 assisteix al Congrés de Poesia de Segòvia; després, en el curs dels anys, ho fa al d’Arts Figuratives de Sicília i als de poesia celebrats a Salamanca i Formentor; l’any 1962 presideix la delegació catalana al congrés de la Comunità Europea degli Scrittori, celebrat a Florència. I el 1956 publica Del «Diari 1918», que en relació a Gertrudis o KRTU, constitueix una continuació però també una evolució que es manifesta en el sentit de paràbola que dóna als seus textos —concepció filosòfica del món o idees pròpies del poeta. Col·labora, entre d’altres publicacions, a Serra d’Or, on intenta de reprendre el seu estil informatiu d’abans de la guerra, però no hi assoleix gaire ressò. L’any 1960 publica Onze Nadals i un Cap d’Any, on recull les felicitacions que envia cada any per aquestes dates a les seves amistats. Aquests poemes no són, en substància, poesia religiosa, malgrat el motiu temàtic persistent que els unifica, sinó recreació estilitzada de la poesia popular, poesia de gènere, en definitiva, perquè Foix considera «les anomenades escoles literàries no pas com a tals amb llurs preceptes, ans bé com a gèneres».

L’any 1961 és elegit membre adjunt de l’Institut d’Estudis Catalans i el 25 de maig de 1962 cobreix la vacant de Josep M. de Sagarra com a membre numerari de la Secció Filològica. Foix, «posseït d’una febre creadora com no l’havia viscuda mai» segons paraules seves, ha continuat publicant amb regularitat: L’estrella d’en Perris (1963), Darrer comunicat (1969), Allò que no diu «La Vanguardia» (1971) i Tocant a mà (1971). Les obres poètiques (1964) inclouen un recull inèdit: Desa aquest llibre al calaix de baix. Els lloms transparents (1969) i Mots o maons o a cascú el seu (1971) apleguen articles sobre temes diversos: política nacional, urbanisme, l’acció cívica i ètica de l’intel·lectual… Catalans de 1918 (1965) són retrats literaris i meditacions que, des dels 17 anys, l’autor consignava per a si mateix, seguint un ordre de dietari; gràcies a aquests records i vivències, una època llunyana es fa viva i present. L’any 1973 li fou concedit el Premi d’Honor de les Lletres Catalanes.

«Poeta d’idees, i d’imatges que en són el reflex, la seva obra resta un dels punts més alts d’elaboració i exigent domini verbal que hagi assolit la literatura catalana posterior als clàssics del segle XV», escriu Pere Gimferrer. «Convergents, la recerca metafísica, i la incessant exploració expressiva, hi congrien un paradigma del problema central de l’art contemporani: el replanteig de la pròpia essència i la indagació a l’entorn del sentit de la condició humana». I, per aquest motiu, l’ascendent de Foix sobre les generacions joves s’ha accentuat a partir de la postguerra.





Notes




a. Aquesta nota, sense signar, és una mostra d’un dels recursos de Foix per a difondre les pròpies idees que ell mateix considera de més pes. Així, la reproduïm tal com la publicà anònimament. En la seva secció, però, de «Les arts i les lletres». (Nota de Manuel Carbonell.)



a. Publiquem les dues versions d’aquest article, aparegudes amb menys d’un any de diferència. Com assenyalava Manuel Carbonell, la comparació de les dues versions «aporta llum a la manera com Foix reutilitza textos anteriors per a noves ocasions».



a. La memòria de Foix és prou precisa, però a La Revista (juny de 1915) el tercer vers deia «per sobre l’eixut pensament», tal com el cita a «El català d’En Riba».



a. Tal com ho explica Manuel Carbonell, va ser Foix mateix qui va indicar que calia aplegar en un sol bloc els dos articles de La Publicitat i afegir-hi l’epigrama de l’inici i el del final.



a. Vegeu també «¿Escola catalana? (I)».



* Entre els pintors que estimem, Gausachs és púdicament tímid, Miró púdicament pur, Dalí impúdicament pur.



a. Vegeu també «¿Escola catalana? (II)».



a. Els paràgrafs que comencen amb les frases «La catalanitat de Dalí» i «És curiós de conèixer-ne l’estructura pel mateix Dalí» no figuraven a l’article original de La Publicitat. Manuel Carbonell explica, en una nota al peu del volum 4 de les obres completes, que la instrucció d’afegir-los en aquest lloc va donar-la el mateix Foix, sense precisar la data ni l’origen de la nota (potser apareguda també a La Publicitat) d’on els va extreure.



* Además de su valor de contraste plástico, el cabezudo —enano con cabeza enorme, personaje disfrazado típico de nuestras fiestas populares— me parece interesante desde el punto de vista coreográfico como ensayo de introducción de danzarines con caretas. La sonrisa estereotipada del rostro del danzarín no tiene ningún valor expresivo: en cambio es fascinante observar la prodigiosa animación que adquiere la máscara del cabezudo cuando danza, como puro reflejo inmediato del ritmo del cuerpo en movimiento.





