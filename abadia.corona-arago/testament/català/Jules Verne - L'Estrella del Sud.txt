Som al Transvaal, Àfrica del Sud, abans de la guerra dels bòers, i al cor de la més gran explotació de mines de diamants que mai hagi existit. Allà apareixerà un diamant tan enorme, tan brillant, tan extraordinari i excepcional, que hom el batejarà amb el nom d’«Estrella del Sud» perquè la seva excelsitud l’equipara a qualsevol constel·lació. Però, ai las!, un dia el diamant desapareixerà, junt amb un servent negre, i començarà una persecució aferrissada i febrosa per tal de recuperar la joia, que reapareixerà en forma tan misteriosa i extraordinària com ho és la pròpia «Estrella del Sud».





Jules Verne





L’Estrella del Sud


El país dels diamants

Viatges extraordinaris - 25



ePUB v1.0

Papallona 26.04.24





Títol original: L’Étoile du Sud. Le pays des diamants

Jules Verne, 1884

Traducció: Joan Valls Royo, 1983

Il·lustració de la coberta: Sílvia Alcoba

Edició digital: Papallona (v1.0)

Aportació: Epublibre

ePUBCat base r1.3





1 aquests

francesos

són

esbalaïdors!


—Parleu, parleu, senyor, us escolto.

—Senyor, tinc l’honor de demanar-vos la mà de miss Watkins, filla vostra.

—La mà d’Alícia?

—Sí, senyor. La meva demanda sembla que us sorprèn. Ja em perdonareu, però, si em costa comprendre per què pot semblar-vos extraordinària. Tinc vint-i-sis anys. Em dic Cebrià Meré. Sóc enginyer de mines, i he assolit el número dos a l’Escola Politècnica. La meva família, ja que no rica, és honorable i honorada. El cònsol de França a la Ciutat del Cap us donarà testimoni d’això que us dic per poc que ho desitgeu, i el meu amic Faramon Barthés, l’intrèpid caçador que coneixeu prou bé, com tothom en aquesta terra del Griqualand, també podria testificar-ho. Em trobo ací en missió científica, en nom de l’Acadèmia de Ciències i del Govern de França. L’any darrer, vaig guanyar el premi Houdart, de l’Institut, pels meus treballs sobre la constitució química de les roques volcàniques de l’Albèrnia. La meva memòria sobre la conca diamantífera del Vaal és gairebé enllestida i no pot sinó ésser ben acollida pel món dels savis. Un cop acabada la meva missió, seré nomenat professor adjunt a l’Escola de Mines de París i ja he fet llogar un pis, al carrer de la Universitat, número 104, a la tercera planta. El meu sou serà, per Cap d’Any, de quatre mil vuit-cents francs. Ja sé que no és un Perú, però amb el producte de treballs personals meus, de peritatges, premis acadèmics i col·laboracions a les revistes científiques, podré doblar les meves entrades. Afegiré que, essent de gust modest, no em cal gran cosa més per ésser feliç. Repeteixo, doncs: senyor, tinc l’honor de demanar-vos la mà de la vostra filla.

Només amb el to ferm i decidit d’aquest discurset, era fàcil veure que Cebrià Meré tenia el costum, en totes les seves coses, d’anar directament al gra i de parlar francament.

La seva fesomia no desmentia la impressió que produïa el seu parlar. Era el parlar d’un jove, ocupat habitualment en les més altes concepcions científiques, que no dóna a les vanitats mundanes més que el temps estrictament necessari.

Els seus cabells castanys, tallats en forma de raspall, la seva barba rossa, tosa gairebé arran d’epidermis, la senzillesa del seu vestit de viatge de cotí gris, el barret de palla, barat, que havia deixat amb cortesia damunt d’una cadira en entrar —malgrat que el seu interlocutor s’hagués quedat impertorbable amb el barret posat seguint aquell tant-se-me’n-dóna habitual dels individus de la raça anglosaxona—, tot denotava en Cebrià Meré un esperit seriós, tant com la seva neta mirada denotava un cor pur i una consciència dreturera.

Cal dir, ultra això, que aquest jove parlava l’anglès a la perfecció com si hagués viscut molt de temps als comtats més britànics del Regne Unit.

Mr. Watkins l’escoltava tot fumant una llarga pipa, assegut en una butaca de fusta i la cama esquerra allargada damunt d’un tamboret de palla, recolzant el braç damunt d’una taula basta, davant per davant d’una garrafa de ginebra i d’un got mig ple d’aquesta beguda alcohòlica.

Aquest personatge anava vestit amb unes calces blanques, una americana de gruixuda roba blava, una camisa de franel·la groguenca, sense armilla ni corbata. Per dessota del seu immens capell de feltre, que semblava enganxat per sempre més damunt del seu cap grisenc, s’arrodonia una cara roja i bufada a la qual es podria creure que hi havien injectat gelea de grosella. Aquesta cara, poc atractiva, sembrada a plaques d’una barba de color de gram, era foradada per dos ullets grisos que no respiraven precisament la paciència ni la bondat.

Cal dir, d’antuvi, en descàrrec de Mr. Watkins que sofria terriblement de gota, cosa que l’obligava a mantenir el seu peu esquerre embolicat de roba i tots sabem que la gota —ni a l’Àfrica austral ni a cap país— no és bona per endolcir el caràcter de la gent a la qual rosega les articulacions.

L’escena tenia lloc a la planta baixa de la hisenda de Mr. Watkins, cap als 29º de latitud al sud de l’equador i als 22º de longitud a l’est del meridià de París, a la frontera occidental de l’Estat Lliure d’Orange, al nord de la colònia britànica del Cap, al centre de l’Àfrica austral o anglo-holandesa. Aquest país, que limita vers els confins meridionals del gran desert de Kalahari per la riba dreta del riu Orange i que figura en els mapes antics amb el nom de país dels griques, fa uns quants anys que és anomenat, amb tota justícia, el Diamonds-Field o Camp dels Diamants.

L’habitació en què ocorria aquesta entrevista diplomàtica era tan remarcable pel luxe desusat d’algunes de les peces del mobiliari com per la pobresa d’altres detalls de l’interior. El sòl, per exemple, era simplement de terra apilotada, però recobert, en certs indrets, de catifes gruixudes de pells precioses. De les parets, que no havien estat mai empaperades, penjaven un magnífic rellotge de pèndol de coure treballat, armes de preus i fabricacions diverses i gravats anglesos enquadrats en marcs esplèndids. Un sofà de vellut a frec d’una taula de fusta blanca amb prou feines bona per als treballs de cuina. Uns seients, que havien vingut directament d’Europa, oferien inútilment els braços a Mr. Watkins, que s’estimava més una cadira vella que, feia temps, havia escairat amb les seves pròpies mans. En conjunt, no obstant això, l’apilotament dels objectes de valor i, sobretot, l’amuntegament de pells de pantera, de lleopard, de girafa i de tigre, llançades damunt de tots els mobles, donaven a la sala un aspecte d’opulència bàrbara.

Per la forma del sostre era evident que la casa no tenia pisos i que era formada únicament per una planta baixa. Com totes les d’aquell país era feta en part amb posts i en part amb terra argilosa. Per sostre, planxes de zenc acanalades descansant damunt d’una lleugera armadura.

S’endevinava que aquest habitacle acabava d’enllestir-se car n’hi havia prou amb abocar-se a qualsevol finestra per veure, a dreta i a esquerra, cinc o sis construccions abandonades, d’un tipus semblant, però d’edat diferent, i en un estat de decrepitud d’allò més avançat. Totes elles havien estat bastides per Mr. Watkins i descurades després d’haver-hi viscut, segons els embats de la seva fortuna que, per dir-ho així, pesava sobre els seus graons.

La que es trobava més allunyada era feta amb branques i herbam i no mereixia altre nom que el de cabana. La següent era de terra argilosa; la tercera de terra i posts i la quarta de terra argilosa i de zenc. Ja podeu veure com els atzars de la indústria de Mr. Watkins li havien permès d’anar pujant.

Tots aquests diguem-ne edificis enrunats s’aixecaven en un turonet proper a la confluència del Vaal i del Modder, principals tributaris del riu Orange en aquesta regió de l’Àfrica austral. Pels volts, tant com la vista allargava, no es veia més que la planúria trista i nua. El Veld —com en diuen allí— és format per una terra rogenca, seca, àrida, polsosa, amb prou feines sembrada de lluny en lluny d’alguna herba estranya i de mates de bardisses espinoses. L’absència total d’arbres és el tret distintiu del país. Tenint en compte que tampoc no disposen d’hulla i que les comunicacions per mar són lentes i difícils, no us estranyareu que el combustible hi manqui i que es vegin obligats a cremar els fems de les ramades per als usos domèstics.

Sobre aquest fons monòton, d’un aspecte gairebé lamentable, s’escampa el curs dels dos riuets, tan poc encaixonats, que costa de comprendre com és que no s’estenen a través de tota la plana.

Cap al cantó d’orient, l’horitzó queda tallat per les llunyanes ziga-zagues dels cims de dues muntanyes, el Platberg i el Paardeberg. Als seus peus, una vista penetrant pot reconèixer-hi fumaroles, polsegueres i petites taques blanques que són cabanes o tendes i, al seu voltant, un formigueix d’éssers animats.

Allí, en aquell Veld, es troben les mines de diamants en explotació més riques, anomenades dry-diggings o mines en sec i d’uns rendiments fora de càlcul. Es troben localitzades en un radi de dos o tres quilòmetres. Des de les finestres del mas Watkins, que no era a més de quatre milles de distància, i amb l’ajuda de la ullera de llarga vista, es veien ben clarament.

Aplicat a aquella construcció el terme mas és inapropiat, car en tot el seu voltant no es veia el més petit rastre de cultiu. Igualment que tots els pretesos cultivadors d’aquella regió d’Àfrica del Sud, Mr. Watkins era més aviat un pastor en gran, un propietari de ramades de bous, de cabres i de moltons que no pas el gerent d’una explotació agrícola.

Fins aleshores, Mr. Watkins no havia respost encara a la demanda, tan polida però també tan neta, feta per Cebrià Meré. Després d’haver estat reflexionant almenys tres minuts, es va decidir, finalment, a treure’s la pipa de la boca i emeté la següent opinió que, evidentment, no tenia més que una relació molt llunyana amb la pregunta:

—Crec que el temps ha de canviar, estimat senyor! Mai no m’havia fet tant de mal la gota com aquest matí!

El jove enginyer arrugà les celles, va girar un moment la cara i va haver de fer un esforç per tal que no es notés la seva decepció.

—Potser us convindria renunciar a la ginebra, senyor Watkins! —respongué bastant secament tot assenyalant la garrafa de gres que els atacs sovintejats del bevedor buidaven de pressa del seu contingut.

—Renunciar a la ginebra! By Jove! Sí que esteu bé —digué el granger—. Potser la ginebra ha fet mai mal a un home honrat?… Sí, ja sé allò que em voleu dir… Em voleu citar, potser, la recepta d’aquell metge a un lord que patia de gota! Voleu trobar-vos bé? —deia al seu malalt—. Viviu a raó d’un xíling per dia i, a més, guanyeu-vos-el amb un treball personal! Tot això està molt bé, però si per estar bo calgués viure a raó d’un xíling per dia, de què em serviria haver fet fortuna?… Això són ximpleries indignes d’un home d’esperit com vós, senyor Meré… No me’n torneu a parlar, us ho prego!… Més m’estimaria morir-me!… Menjar bé, beure bé, fumar una bona pipa sempre que en tinc ganes… No hi ha altra joia al món, i voleu que en faci renúncia?

—No hi tinc cap interès! —respongué francament Cebrià—. Només us recordo un precepte de salut que em sembla just. Però, deixem-ho, si us sembla, senyor Watkins, i tornem al motiu de la meva visita.

Mr. Watkins que feia un moment era tan garlaire, havia tornat a caure en el seu mutisme i anava llançant silenciosament bufades de fum de tabac.

En aquest moment, s’obrí la porta i entrà una noia jove que portava una plata amb un got. Era una formosa personeta, encantadora amb la seva toca a la moda de les pageses del Veld. Anava vestida senzillament amb un vestit de roba de floretes. Tenia de dinou a vint anys, les faccions blanques, amb bonics cabells rossos, ulls blaus grossos i un aspecte dolç i alegre; era com la imatge de la salut, de la gràcia i del bon humor.

—Bon dia, senyor Meré! —digué en francès, però amb un lleuger accent britànic.

—Bon dia, senyoreta Alícia! —respongué Cebrià Meré que s’havia aixecat en entrar la noia tot saludant-la amb una inclinació.

—He vist com arribàveu, senyor Meré —reprengué miss Watkins, deixant veure les seves boniques dents entremig d’un somriure amable—, i com que sé que no us agrada la lletjota ginebra del meu pare, us porto una taronjada, desitjant que la trobeu ben fresca!

—És molt amable de part vostra, senyoreta!

—Ah! i a propòsit, no endevinaríeu mai què és allò que el meu estruç Dadà s’ha empassat aquest matí!… El meu ou de marfil de sargir mitjons! Sí, sí, aquella bola d’ivori tan grossa; ja l’havíeu vista, oi, senyor Meré? Me l’havien donada als billars de New-Rush… Aquest golafre de Dadà se l’ha empassada com si fos una píndola. Aquesta bèstia maligna qualsevol dia me’n farà una de debò!

De sobte, amb la intuïció tan viva de les dones es va adonar del silenci que guardaven el seu pare i l’enginyer i de llur aspecte un xic atabalat per la seva presència.

—Sembla que us estic destorbant —digué—. Si teniu secrets que jo no pugui sentir, me n’aniré…, d’altra banda, no tinc temps per perdre…, haig d’estudiar la meva sonata abans d’ocupar-me del dinar!… decididament avui no esteu gaire xerraires… us deixaré amb els vostres negres complots!

Ja se n’anava, però tornà enrera i digué graciosament, tot i que l’assumpte era molt seriós:

—Senyor Meré, quan vulgueu preguntar-me la lliçó sobre l’oxigen, estic a la vostra disposició. M’he llegit tres vegades el capítol de química que em donàreu a estudiar i aquest «cos gasós, incolor, inodor i sense gust» no té cap secret per a mi!

Havent dit això, miss Watkins féu una bella reverència i desaparegué com un meteor lleuger.

Un moment més tard, els acords d’un excel·lent piano ressonaven en una de les cambres més llunyanes i anunciaven que la noia es donava enterament als seus exercicis musicals.

—Doncs què, senyor Watkins —reprengué Cebrià, que si hagués estat capaç d’oblidar la seva demanda, l’amable presència de la jove la hi hauria recordat— què em responeu a allò que he tingut l’honor de demanar-vos?

Mr. Watkins es tragué la pipa de la comissura dels llavis, escopí majestuosament a terra, alçà bruscament el cap i clavant com un dard la seva mirada inquisidora sobre el jove, preguntà:

—Per atzar, ja n’heu parlat amb ella de tot això, senyor Meré?

—Per qui em preneu, senyor Watkins! —replicà el jove enginyer d’una manera que no podia deixar cap dubte sobre la seva sinceritat—. No oblideu que sóc francès…, és per dir-vos que no m’hauria permès mai de parlar de casament a la vostra filla sense el vostre consentiment.

L’ull de Mr. Watkins s’havia endolcit i, tot de cop, semblava haver-se-li deslligat la llengua.

—Així està bé; bon xicot!… No esperava menys de la vostra discreció respecte a Alícia —respongué en un to gairebé cordial—. Ja que puc tenir confiança en vós, em donareu la vostra paraula de no parlar-li’n en el futur.

—I per què?

—Perquè aquest casament és impossible i la millor cosa que podeu fer és esborrar-lo del vostre pensament. Senyor Meré, vós sou un jove honrat, un perfecte «gentleman», un químic excel·lent, un professor distingit i fins i tot amb un gran futur; no en dubto ni un moment, però no podeu casar-vos amb la meva filla perquè jo he fet per a ella plans ben diferents.

—Però, senyor Watkins…

—No insistiu… seria inútil! —afegí el granger—. Encara que fóssiu duc i par d’Anglaterra, no em convindríeu i vós ni tan sols sou súbdit anglès i, a més, acabeu de declarar amb tota franquesa que no posseïu cap fortuna. Ara, de bona fe, creieu seriosament que jo he educat Alícia com ho he fet, donant-li els millors mestres de Victòria i de Bloemfontein, per enviar-la, quan tingués vint anys, a París, a viure al carrer de la Universitat, en un tercer pis, amb un senyor del qual ni tan sols comprenc la llengua?… Reflexioneu, senyor Meré i poseu-vos al meu lloc!… Suposeu que sou el cultivador Watkins, propietari de la mina de Vandergaart-Kopje i que jo sóc el senyor Cebrià Meré, jove savi francès en missió al Cap!… Suposeu que us trobeu en aquesta habitació, assegut en aquesta butaca, xarrupant el vostre got de ginebra i fumant una pipa de tabac d’Hamburg; és que admetríeu, ni per un sol moment, la idea de deixar-me casar amb la vostra filla?

—Ja ho crec que sí, senyor Watkins —respongué Cebrià—, i sense pensar-m’ho si em semblava trobar en vós les qualitats que poguessin assegurar la seva felicitat!

—Doncs bé, estaríeu en un error, estimat senyor, en un gran error! —continuà Mr. Watkins—. Obraríeu com un home que no seria digne de posseir la mina de Vandergaart-Kopje o, més aviat, ni tan sols la posseiríeu, aquesta mina! Perquè no deveu pas creure que m’ha caigut tota sola a les mans? No penseu en tota la intel·ligència i activitat que he necessitat per trobar-la i, sobretot, per assegurar-me’n la propietat?… Senyor Meré, aquesta intel·ligència de què he donat prova en aquesta circumstància memorable i decisiva, jo l’aplico a tots els actes de la meva vida i especialment a tot allò que pot relacionar-se amb la meva filla!… per això us repeteixo: esborreu-ho del vostre pensament!… Alícia no és per a vós!

Després d’aquesta conclusió triomfant, Mr. Watkins agafà el got i el buidà d’una glopada.

Confós, el jove enginyer no trobava res per respondre. Veient-ho, l’altre continuà burxant-lo:

—Vosaltres, francesos, sou ben especials! Paraula que ho trobeu tot natural. Ja ho veieu! Acabeu d’arribar com si caiguéssiu de la lluna en aquesta fondalada del Griqualand, a casa d’un bon home que no havia sentit mai parlar de vós ara fa tres mesos i que amb prou feines us ha vist deu vegades en aquests noranta dies! Vós veniu a trobar-lo i li etzibeu: John Stapleton Watkins, teniu una filla encantadora, perfectament educada, reconeguda universalment com la perla del país i, a més a més, hereva única de la propietat més rica en diamants dels dos mons. Jo sóc el senyor Cebrià Meré, de París, enginyer, que tinc un sou de quatre mil vuit-cents francs… Si us plau, doncs, doneu-me en casament aquesta personeta per tal que me l’endugui al meu país i no sentiu parlar més d’ella, a no ésser de tant en tant i per correu o per telègraf!… I això, ho trobeu ben natural?… Jo, jo ho trobo esbalaïdor!

Cebrià, molt pàl·lid, s’havia aixecat, havia agafat el seu barret i es preparava per sortir.

—Sí!… esbalaïdor —repetí el cultivador—. No en sé, de daurar la píndola, jo! Sóc un anglès de vella soca, jo!… Aquí on em veieu, jo he estat més pobre que vós; sí, molt més pobre!… he fet de tots els oficis!… he estat grumet a bord d’un vaixell mercant, caçador de búfals al Dakota, minaire a Arizona, pastor al Transvaal!… He conegut la calor, el fred, la fam, la fatiga!… Durant vint anys he guanyat amb la suor del meu front el crostó de pa que em servia de dinar!… Quan em vaig casar amb la difunta senyora Watkins, la mare d’Alícia, una filla de bòer d’origen francès —com vós, per dir-ho de passada—, entre tots dos no en teníem prou per nodrir una cabra! Però vaig treballar, no vaig perdre el coratge!… Ara, sóc ric i vull aprofitar-me del fruit dels meus treballs!… Vull conservar la meva filla, sobretot perquè tingui cura de la meva gota i em faci música, a la vesprada quan estic avorrit!… Si mai es casa, es casarà ací mateix amb un noi del país tan ric com ella, cultivador o minaire com nosaltres i que no em parlarà d’anar-se’n a viure, mort de fam, en un tercer pis, en un país on en tota la meva vida no he tingut cap interès de posar-hi els peus. Es casarà, per l’exemple, amb James Hilton o amb un altre xicot del seu mateix tremp… els pretendents no manquen, puc assegurar-vos-ho… en fi, serà un bon anglès que no tindrà por d’un got de ginebra i que em farà companyia quan jo fumi la meva pipa!

Cebrià ja havia posat la mà al pom de la porta per tal de sortir d’aquella sala on s’ofegava.

—Sense rancúnia, eh? —li cridà Mr. Watkins—. No us duc cap malvolença, senyor Meré, i sempre tindré el gust de veure-us com a llogater i com a amic!… Precisament esperem algunes persones a sopar aquest vespre… si voleu, podeu ésser un dels nostres…

—No, gràcies, —respongué fredament Cebrià—. He d’acabar la meva correspondència per a l’hora del correu.

I se n’anà.

—Esbalaïdors aquests francesos, esbalaïdors! —repetia Mr. Watkins tornant a encendre la seva pipa amb un cap de corda enquitranada en combustió que tenia sempre a l’abast de la mà.

I es va abocar un bon got de ginebra.





2 als

camps

de

diamants


Allò que humiliava més profundament el jove enginyer de la resposta que acabava de donar-li Mr. Watkins, és que no podia deixar de trobar-hi, malgrat la duresa excessiva de la forma, un gran fons de raó. Tot reflexionant, s’estranyava de no haver-se adonat ell mateix de les objeccions que el granger podia oposar-li i d’haver-se aventurat a un rebuf com aquell.

El fet és que mai no havia pensat, fins aquell moment, en la distància que la diferència de fortuna, de raça, d’educació, d’ambient social, posava entre aquella noia i ell. Acostumat com estava, des de feia cinc o sis anys, a considerar els minerals des d’un punt de vista purament científic, els diamants, als seus ulls, no eren altra cosa que simples mostres de carboni bones per figurar al museu de l’Escola de Mines. Ultra això, com que a França ell menava una existència molt més elevada socialment que la dels Watkins, havia perdut completament de vista el valor de mercaderia de la rica font d’extracció que posseïa el cultivador. Mai, doncs, no li havia vingut al pensament que pogués haver-hi una desproporció entre la filla del propietari de Vandergaart-Kopje i un enginyer francès. Fins i tot si aquesta qüestió hagués arribat a sollevar-se davant del seu esperit, és probable que, donades les seves idees de parisenc i d’antic alumne de l’Escola Politècnica, hauria pensat, més aviat, trobar-se dintre els límits d’allò que hom ha convingut a anomenar una boda desigual.

El dur sermoneig de Mr. Watkins era un despertar dolorós de les seves il·lusions. Cebrià tenia massa bon sentit per no saber-ne apreciar les sòlides raons, i massa honradesa per irritar-se d’una sentència que, en el fons, considerava justa.

De totes maneres no per això el cop resultava menys penós i ara que li calia renunciar a Alícia, s’adonava de com se n’havia enamorat en poc més de tres mesos o sigui des de la seva arribada a Griqualand.

Tot li semblava ja tan llunyà! Es veia abastant el terme del seu viatge de l’un hemisferi a l’altre en un dia de terrible calor i polseguera. Havia desembarcat amb el seu amic Faramon Barthès —antic company d’escola que venia per tercera vegada a fruir de les seves caceres a l’Àfrica austral—. S’havien separat a la ciutat del Cap i Faramon Barthès se n’havia anat cap al país dels basutos on esperava reclutar el petit cos de guerrers negres que haurien d’escortar-lo durant les seves expedicions cinegètiques. Cebrià havia muntat al pesat carro de transport tirat per catorze cavalls i que servia de diligència per les rutes del Veld en direcció al camp de diamants.

Cinc o sis caixons —veritable laboratori de química i mineralogia del qual no hauria volgut separar-se de cap de les maneres— formaven el material del jove savi. Però el carro no admetia més de cinquanta quilos d’equipatge per viatger i hagué forçosament de confiar aquelles precioses caixes a una carreta de bous que les portaria al Griqualand amb la lentitud dels temps feudals.

La diligència era un gran carro de bancs de dotze places, cobert amb una vela de lona i muntat damunt de quatre enormes rodes, mullades sense parar per l’aigua dels rius que travessava a gual. Els cavalls anaven fermats de dos en dos i, a vegades reforçats amb mules, eren conduïts amb molta traça per una parella de conductors asseguts l’un al costat de l’altre al seient davanter. Un d’ells maneja les regnes i el seu ajudant fa anar un fuet molt llarg de bambú, que sembla una gegantina canya de pescar, amb el qual excita i dirigeix el tronc de cavalls.

La ruta passa per Beaufort, petita ciutat bastida al peu de les muntanyes de Nieuweveld, travessa aquesta serralada, arriba a Victòria, i porta finalment fins a Hopetown —Ciutat de l’Esperança— a les vores del riu Orange i des d’allí a Kimberley i als principals jaciments diamantífers, allunyats solament d’algunes milles.

És un viatge penós i monòton que dura vuit o nou dies a través del desolat Veld. El paisatge té sempre un caire entristidor planúries roges, pedres escampades com si les haguessin sembrat, roques grisenques que afloren una herba groga i estranya, matolls famèlics. Ni cultius ni belleses naturals. De lluny en lluny, un casalot miserable amb l’obligació del qui hi habita, obligació contreta en rebre del govern colonial la concessió de terres, de donar hospitalitat als viatgers. Aquesta hospitalitat sempre és de les més elementals. En aquests hostals singulars no es troben ni llits per als homes ni quadres per als cavalls. Amb prou feines algunes llaunes de conserves que han donat moltes vegades la volta al món i que es paguen a preu d’or.

Per tal que es nodreixin elles mateixes, les cavalleries són deixades a lloure per la plana i es veuen reduïdes a cercar-se les mates d’herba per darrera de les roques, i, quan és hora de tornar a marxar, costa quart-i-ajut reuniries i una pèrdua considerable de temps.

I quines sotragades les d’aquests carros primitius tot seguint camins més primitius encara! Els seients són les tapes de baguls de fusta on s’enfonyen els bagatges més petits i damunt de les quals els infortunats que hi han de seure durant una setmana inacabable fan ofici de martell-piló. Impossible de llegir, de dormir i fins i tot de parlar! Com a contrapartida, la majoria dels viatgers fumen de nit i de dia com xemeneies de fàbrica, beuen fins a perdre l’alè i escupen en conseqüència.

Cebrià, doncs, s’hi trobava amb una tria suficientment representativa d’aquesta població flotant que acudeix de tots els racons del globus a les mines de diamants tan bon punt n’heuen esment. Hi havia, entre ells, un gran napolità d’anques dislocades, llargs cabells negres, cara apergaminada, ulls poc tranquil·litzadors, que deia anomenar-se Aníbal Pantalacci; un jueu portuguès, anomenat Nathan, expert en diamants que es mantenia molt tranquil al seu racó i contemplava la humanitat filosòficament; un minaire del Lancashire, Thomas Steel, un xicot alt de barba roja i lloms poderosos que havia desertat de l’hulla del seu país natal per tal de temptar la fortuna al Griqualand; un alemany, Herr Friedel, que parlava com un oracle i sabia tot allò que feia referència a l’explotació diamantífera sense que mai no hagués vist cap diamant a la seva ganga; un ianqui de llavis petits que només parlava amb la seva cantimplora de cuir i que segurament venia per tal d’obrir una d’aquestes cantines on els minaires deixen, sovint, la part més important dels seus guanys; un cultivador de les vores del Hart, un bòer de l’Estat Lliure d’Orange, un corredor d’ivori que se n’anava al país dels nama; dos colons del Transvaal i un xinès anomenat Li, com corresponia a un bon xinès. Tots plegats, conformaven la companyia més heteròclita, més descordada, més sospitosa i més sorollosa en què un home com cal no hauria volgut trobar-se mai.

Després d’haver-se divertit un moment amb aquelles fesomies i amb aquelles maneres, Cebrià va restar-ne ben aviat cansat. Només continuava fixant-se en la potent natura i l’ampla rialla de Thomas Steel i en les maneres suaus i felines del xinès Li. En canvi, el napolità li inspirava un sentiment de repulsió incontrolable amb les seves bufonades i la seva cara de mereixedor de forca.

Una de les facècies més apreciades d’aquest personatge, durant dos o tres dies, fou lligar a la cua de cavall que portava el xinès, segons el costum del seu país, els objectes més inversemblants: manats d’herba, tronxos de col, una cua de vaca, un os de cavall recollit a la plana…

Li, sense immutar-se, deslligava l’apèndix que li havien afegit a la cua, però no feia cap gest, ni deia cap mot, ni llançava cap mirada per demostrar que li semblava que la broma ultrapassava els límits tolerables. La seva cara groga, els seus ullets embridats, mantenien una calma inalterable com si fos estrany a tot allò que passava al seu voltant. S’hauria pogut dir, en veritat, que no entenia un sol mot d’allò que es deia en aquella arca de Noè que feia via cap al Griqualand.

Aníbal Pantalacci no deixava d’afegir, amb el seu dolent anglès, els comentaris més diversos a les seves invencions de bromista de baixa estofa.

—Que us sembla que s’encomana la seva grogor de fel sobreeixit? —va preguntar en veu alta al seu veí. O bé:

—Si tingués unes tisores per tallar-li la cua, ja veuríeu la cara que faria.

I els viatgers, vinga riure! Allò que augmentava les seves ganes de riure, era que els bòers sempre tardaven un cert temps a entendre les brometes del napolità i no deixaven esclatar les seves fortes riallades fins al cap de dos o tres minuts després que ho havien fet els altres viatgers.

A la llarga, Cebrià es va enfadar d’aquesta persistència a ridiculitzar el pobre xinès i digué a Pantalacci que en la seva manera de fer no era gens generós. El napolità va estar a punt de respondre-li amb una insolència, però amb una paraula de Thomas Steel n’hi hagué prou per tal d’evitar un nou sarcasme:

—No és jugar net, heure-se-les amb aquest pobre diable que ni tan sols entén allò que li dieu —afegí Steel, al qual ja sabia greu d’haver rigut amb els altres.

La cosa va quedar així, però, instants després, Cebrià tingué la sorpresa de copsar la mirada fina, lleugerament irònica i plena d’agraïment que el xinès li llançava. Tingué la sensació que el xinès sabia més anglès del que volia donar a entendre, però, a la parada següent Cebrià provà inútilment d’encetar-hi conversa; el xinès restà impassible i mut. Des d’aquell moment l’enginyer quedà intrigat per un enigma del qual calia trobar la clau. Així, doncs, Cebrià, de tant en tant, es dedicava a estudiar amb atenció aquella cara groga i sense pèl, aquella boca com tallada per un cop de sabre que s’obria damunt d’unes dents molt blanques, aquell nasset curt i obert, aquell front ample, aquells ulls oblics i gairebé sempre mirant cap avall com si volguessin amagar una brillantor maliciosa.

Quants anys podia tenir Li? Quinze o seixanta? Era impossible dir-ho. Les seves dents, la seva mirada, els seus cabells d’un negre de sutge podien fer-vos inclinar per la joventut; les arrugues del front, de les galtes i fins de la boca, semblaven indicar una edat ja avançada. Era baixet, prim, àgil en aparença, però amb certs aspectes de vellot.

Era ric o pobre? Una altra pregunta dubtosa. Les seves calces de roba grisa, la brusa de seda groga, la gorra de cordill trenat, les sabates de sola de feltre que cobrien uns mitjons d’un blanc immaculat, podien pertànyer, igualment, a un mandarí de primera classe com a un home del poble. El seu bagatge era format per una sola caixa de fusta pintada de color vermell amb la inscripció en tinta negra: H. LI; FROM CANTON TO THE CAPE, o sigui: H. Li, de Canton anant al Cap.

D’altra banda, aquest xinès era d’una netedat extremada, no fumava, només bevia aigua i aprofitava totes les parades per afaitar-se el cap amb la més gran cura.

Cebrià no pogué saber-ne res més i aviat deixà córrer aquesta qüestió.

Transcorrien les jornades, les milles seguien a les milles. A vegades els cavalls duien bona marxa; en altres moments semblava impossible fer-los apressar el pas. Però, a poc a poc, el camí s’anava escurçant i un bon dia la diligència arribà a Hope-town. Una jornada més i passaren de llarg per Kimberley. Després, es veieren unes cabanes de fusta a l’horitzó. Era New-Rush.

Aquí, el camp dels minaires no es diferenciava gaire del que són, a tots els països oberts recentment a la civilització, aquestes ciutats provisionals, que surten de terra com per art d’encantament.

Barraques de llates de fusta; la majoria molt petites i semblants a les barraques dels guàrdies d’una obra de les de casa nostra; algunes tendes de campanya, una dotzena de cafès o cantines, una sala de billar, un saló de ball, «Stores» o magatzems generals de productes de primera necessitat, heus ací allò que d’antuvi colpia la vista.

En aquestes botigues hi havia de tot —vestits i mobles, sabates i vidres per a finestres, llibres i selles de muntar, armes i robes, escombres i municions de caça, mantes i cigars, llegums frescos i medecines, carretons i sabons per a les mans, raspalls d’ungles i llet concentrada, paelles i litografies per penjar a la paret—, en fi, de tot, llevat compradors.

És que la població del camp encara treballava a la mina, que es trobava uns tres o quatre-cents metres lluny de New-Rush.

Cebrià Meré, com tots els nou vinguts, va cuitar a anar-hi, mentre que a la cabana, pomposament decorada amb el nom d’Hotel Continental, preparaven el sopar.

Ja eren prop de les sis de la tarda i el sol s’embolcallava, a l’horitzó, amb una lleugera boirina daurada. El nostre enginyer va observar, una vegada més, el diàmetre enorme que l’astre del dia, així com el de la nit, presenten en aquestes latituds australs, sense que l’explicació del fenomen hagi pogut ésser suficientment donada. Aquest diàmetre semblava ésser almenys el doble de gran que a Europa.

Però un espectacle encara més nou per a Cebrià, l’esperava al Kopje, o sigui al jaciment de diamants.

Quan començaren els treballs, la mina formava un monticle abaixat que feia un gep en aquella plana, més plana, pertot, que un mar en calma. Ara, però, era una gran concavitat de parets que s’eixamplaven; una mena de circ de forma el·líptica i d’uns quaranta metres quadrats de superfície que foradava la plana en aquell indret. Aquella superfície contenia tres o quatre-cents «claims» o concessions d’uns trenta peus de costat que cada beneficiari treballava a la seva manera.

Tot consistia, ben senzillament, a extreure, mitjançant el pic i la pala, la terra d’aquell enorme clot composta de sorra rogenca barrejada amb grava petita. Una vegada traslladada al voral de la mina, la terra era transportada a les taules de triatge on era rentada, apilotada, passada pel sedàs i finalment, examinada amb la més gran cura a fi de veure si contenia alguna pedra preciosa.

Tots aquests «claims» han estat excavats independentment els uns dels altres i formen, naturalment, fossanes de fondàries diferents. N’hi ha que arriben a cent metres i encara més, i d’altres que no en fan més que vint o trenta.

Per les necessitats del treball i de la circulació, cada concessionari està obligat, pels reglaments oficials, a deixar en un dels costats del seu forat una amplada d’uns set peus absolutament intacta. Aquest espai, afegit a l’amplada deixada per veí, conforma una mena de calçada que aflora al nivell primitiu del terra. Damunt d’aquest passadís hom posa, de través, unes quantes bigues que sobresurten aproximadament un metre per cada costat i que donen al camí prou amplària per tal que dos carretons bolquets, anant en sentit contrari, no puguin aürtar-se.

Malauradament, per la solidesa d’aquesta via suspesa i per la seguretat dels minaires, els concessionaris no deixen d’anar buidant gradualment el peu de la paret, a mesura que el treball va baixant, de manera que l’alçada, a vegades ben elevada, acaba afectant la forma d’una piràmide capbussada que descansés sobre la seva punta. La conseqüència d’aquesta mala disposició és fàcil de preveure. De tant en tant una d’aquestes muralles s’esfondra ja sigui a l’estació de les pluges o quan un canvi brusc de la temperatura determina escletxes dintre del gruix de les terres. Ara bé, la repetició periòdica d’aquests desastres no és obstacle per als imprudents minaires, que continuen excavant llur «claim» fins als límits extrems de la paret.

En acostar-se a la mina, Cebrià no veié, d’antuvi, més que els carretons carregats o buits que circulaven pels camins penjats. Però quan fou prou a la vora per poder dirigir la mirada a les profunditats d’aquesta mena de pedrera, s’adonà de la colla de minaires de totes les races, de tots colors i de tots els costums, que treballava amb tota fúria al fons d’aquell clot immens. Hi havia negres i blancs, europeus i africans, mongols i celtes —la majoria anaven gairebé nus o vestits únicament amb pantalons de tela i camisa de franel·la, calces curtes de cotó i cofats amb barrets de palla, molt sovint adornats amb plomes d’estruç.

Tota aquesta gentada omplia de terra galledes de cuir que, després, pujaven fins a les vores de la mina, mitjançant uns llargs cables de filferro i amb la tracció de cordes fetes de pell de vaca que s’enrotllaven a uns tambors de fusta maniobrats des de dalt. Les galledes s’abocaven ràpidament als carretons i tornaven, de seguida, al fons del clot per tornar a pujar amb una nova càrrega.

Cebrià es divertí durant una estona tot contemplant aquest formiguer humà. Després, tornà a New-Rush on ja sonava la campana per entaular-se a l’hotel. Allí, tingué tota la vesprada la satisfacció d’escoltar com els uns parlaven de troballes prodigioses, de minaires pobres com Job enriquits de sobte per un sol diamant, mentre que els altres, al contrari, es lamentaven de la seva mala sort, de la rapacitat dels corredors, de la infidelitat dels «cafres» empleats a les mines, que robaven les pedres més precioses. Només es parlava de coses de tipus tècnic, de diamants, quirats i centenars de lliures esterlines.

En conjunt, tot aquell món tenia un aspecte prou miserable i, per un «digger» —cavador— sortós que demanés escandalosament una ampolla de xampany, per tal de celebrar la seva bona sort, es veien vint cares llargues, els propietaris de les quals només es bevien una cerveseta.

A vegades, una pedra circulava de mà en mà al voltant de la taula, per ésser examinada, sospesada, avaluada i, finalment, ésser entaforada dintre el cinyell del seu posseïdor. Aquest roc grisós i apagat, sense més lluïssor que la d’un tros de sílex que hagués rodolat per algun torrent, era el diamant en la seva ganga.

A la nit, els cafès s’ompliren i les mateixes converses, les mateixes discussions que havien alegrat el sopar, continuaven, més i més, al voltant dels gots de ginebra i de conyac.

Cebrià se n’havia anat al llit de bona hora dintre d’una tenda propera a l’hotel que li havien assignat. Ben aviat s’adormi, malgrat el soroll d’un ball a l’aire lliure que uns minaires cafres celebraven per allí i els espinguets d’una trompeta de pistons que, en un saló públic proper, presidia l’esbargiment coreogràfic dels «senyors» blancs.





3 una mica

de ciència,

ensenyada

amb bona

voluntat


Cal que cuitem a dir que el jove enginyer no havia vingut al Griqualand per perdre el temps en aquesta atmosfera de cobdícia, d’embriaguesa i de fum de tabac. Portava l’encàrrec d’aixecar topogràficament i geològica certes contrades del país, de recollir mostres de les roques i dels terrenys diamantífers, fent, damunt mateix del terreny, anàlisis delicades. El seu primer maldecap era haver de procurar-se una habitació tranquil·la, on pogués instal·lar el seu laboratori i que li servís de centre per a les seves exploracions a través de tot el districte miner.

El turó, damunt del qual s’aixecava el mas Watkins, atragué la seva atenció com un lloc que podia ésser particularment favorable per als seus treballs. Prou allunyat del camp dels minaires, per no sofrir gaire del sorollós veïnatge, Cebrià es trobava a una hora de camí dels kopjes més allunyats, car el districte diamantífer no té més de deu a dotze quilòmetres de circumferència. Va succeir, doncs, que escollir una de les cases abandonades per John Watkins, negociar-ne el lloguer i establir-s’hi fou cosa de mitja jornada. D’altra banda, el cultivador demostrà tenir ganes d’arreglar-ho tot. En el fons, s’avorria molt en la seva solitud i va veure amb veritable plaer com s’instal·lava prop d’ell un jove que, sense cap dubte, li proporcionaria alguna distracció.

Ara bé, si Mr. Watkins pensava haver trobat en el seu llogater un company de taula o un soci assidu per assaltar la garrafa de ginebra, anava lluny d’osques. Amb prou feines, quan tot just s’acabava d’instal·lar amb la seva colla de fioles, de forns i de reactius a la casa abandonada i fins i tot abans que les principals peces del seu laboratori arribessin, Cebrià ja havia començat les seves passejades geològiques pel districte, de manera que, al vespre, quan en tornava, romput de fatiga, carregat de fragments de roques que duia dintre una capsa de zenc i dintre la motxilla, per les butxaques i fins dintre el seu capell, tenia més ganes d’ajaçar-se damunt del seu llit i de dormir que d’escoltar les velles xerradetes de Mr. Watkins. Demés, fumava poc i bevia més poc encara, la qual cosa no el feia pas ésser l’alegre compare que el cultivador havia somniat.

Nogensmenys, Cebrià era tan lleial i tan bo, tan senzill de maneres i de sentiments, tan savi i tan modest, que era impossible veure’l sovint i no afeccionar-s’hi. Mr. Watkins, potser sense adonar-se’n, sentia tant respecte pel jove enginyer com mai no havia demostrat per ningú. Quina llàstima, deia, que aquest xicot no sàpiga beure molt! Què voleu fer d’un home que no es mulla la gola amb una gota de ginebra? D’aquesta manera, s’acabaven sempre els judicis que el granger feia sobre el seu llogater.

Quant a miss Watkins, li havia mancat temps per sostenir amb el jove enginyer una bona i franca companyonia. La distinció de maneres i la superioritat intel·lectual de Cebrià, que ella no trobava entre les seves coneixences habituals, li feien aprofitar, amb interès, l’ocasió inesperada que se li oferia per tal de completar, amb nocions de química experimental, la instrucció, molt sòlida i molt diversa, que ja s’havia fet llegint obres de ciència.

El laboratori del jove enginyer, amb els seus estranys aparells, era per a ella motiu de gran interès. Sobretot, tenia molta curiositat de conèixer tot allò que es referia a la natura dels diamants, aquesta pedra preciosa que jugava un paper tan important en les converses i en el comerç del país. Alícia, per la seva banda, tenia tendència a considerar aquesta gemma com una pedra qualsevol, més aviat lletja. Cebrià —i ella se n’adonava— mantenia un desdeny semblant sobre aquest punt. Aquesta comunió de sentiments, no fou, doncs, estranya a l’amistat que s’havia establert entre ells. Segurament eren els únics en tot el Griqualand —podem gosar dir-ho—, que no creien que l’única finalitat de la vida hagués d’ésser buscar, tallar i vendre aquestes pedretes tan ardentment cobejades per tots els països del món.

—El diamant —li digué un dia el jove enginyer— no és més que carboni pur. És un fragment de carbó cristal·litzat, no res més. Se’l pot cremar com un vulgar tros de brasa i és precisament aquesta propietat de combustió allò que em féu sospitar, per primera vegada, la seva veritable natura. Newton, que observava tantes coses, havia remarcat que el diamant tallat refracta la llum més que qualsevol altre cos transparent. Com que sabia que aquest caràcter pertany a la majoria de les substàncies combustibles, va deduir-ne, amb el seu atreviment de costum, que el diamant «havia d’ésser» combustible. I l’experiment li donà la raó.

—Però, senyor Cebrià, si els diamants no són més que carboni, per què els venen tan cars? —va preguntar la noia.

—Perquè són molt rars, senyoreta Alícia —respongué Cebrià—, i perquè encara no s’han trobat a la natura més que en petites quantitats. Durant molt de temps, no se’n trobaven sinó a l’Índia, al Brasil i a l’illa de Borneo. I prou bé deveu recordar l’època en què, per primera vegada, se’n trobaren en aquesta província de l’Àfrica austral, car, aleshores devíeu tenir set o vuit anys.

—Sí que ho recordo —digué miss Watkins—. Semblava que tothom s’hagués tornat boig al Griqualand. Només es veien gentades amb picots i pales explorant totes les terres, capgirant el curs dels riuets per tal d’examinar-ne el llit; només somniant diamants i parlant-ne! Tot i que jo era molt petita, us he de confessar, senyor Cebrià, que hi havia moments en què ja en tenia prou! Però em dèieu que el diamant és car perquè és rar… és aquesta la seva única qualitat?

—No, senyoreta Watkins, no. La seva transparència, el seu esclat quan és tallat de manera que refracta la llum, la mateixa dificultat de tallar-lo i la seva extremada duresa en fan un cos veritablement interessant per al savi i, afegiria, molt útil per a la indústria. Ja deveu saber que només se’l pot polir amb la seva pròpia pols i és aquesta preciosa duresa allò que ha permès d’emprar-lo per a la perforació de roques. Sense l’ajut d’aquesta gemma no solament seria molt difícil de treballar el vidre i altres substàncies dures, sinó que la perforació de túnels, galeries de mines i pous artesians també esdevindria molt difícil.

—Ara ho comprenc —digué Alícia, que, de sobte, sentí una mena d’estima per aquests pobres diamants que havia desdenyat tant fins aleshores—, però, senyor Meré, aquest carboni que afirmeu que és la composició del diamant, què és concretament?

—És un cos simple, no metàl·lic i un dels més escampats a la natura —respongué Cebrià—. Tots els compostos orgànics, sense excepció, la fusta, la carn, el pa, l’herba, en contenen en una gran proporció. I fins i tot a la presència d’aquest carboni entre llurs elements, deuen el grau de parentiu que hom observa entre ells.

—Quina cosa més estranya! —digué miss Watkins—. Així, doncs, aquests matolls, l’herba d’aquest pasturatge, l’arbre que ens abriga, la carn del meu estruç Dadà i fins vós mateix i jo, som fets, en part, de carboni… com els diamants? Tot és carboni, doncs, en aquest món?

—De veritat, senyoreta Alícia, fa molt de temps que la cosa ha estat pressentida, però la ciència contemporània tendeix a demostrar-ho més clarament. O, per dir-ho millor, cada dia es redueix més el nombre de cossos simples elementals. Els procediments d’observació espectroscòpics han donat, recentment, una llum nova a la química, de manera que les seixanta-dues substàncies classificades fins avui com a cossos simples o fonamentals, podrien molt bé no ésser més que una sola i única substància atòmica, tal vegada l’hidrogen, sota modes elèctrics, dinàmics i calorífics diferents.

—Quina por que fan totes aquestes paraulotes! —digué miss Watkins—. Però parleu-me més del carboni! Vosaltres, senyors químics, no el podríeu cristal·litzar com ho feu amb el sofre? No recordeu aquelles agulles de sofre tan boniques que em vau ensenyar l’altre dia? Si poguéssiu fer-ho, seria molt més còmode que anar a fer forats a la terra per tal de trobar-hi diamants!

—Ja s’ha provat de realitzar això que dieu —respongué Cebrià— i fins i tothom ha intentat de fabricar diamant artificial cristal·litzant carboni pur. S’hi ha reeixit fins a un cert punt. L’any 1853, Despretz, i darrerament un altre savi a Anglaterra han produït pols de diamant aplicant un corrent elèctric molt potent, dintre del buit, a cilindres de carboni desembarassats de tota substància mineral i preparats amb sucre candi. De totes maneres, el problema no ha tingut solució industrial. És probable que només es tracti d’una qüestió de temps. D’un dia a l’altre i tal vegada a l’hora en què us en parlo, senyoreta Watkins, el procediment de fabricació del diamant ja hagi estat descobert.

Així parlaven, tot passejant per la terrassa, amb el terra de sorra, que s’estenia tot al llarg de les edificacions o bé, al vespre, sota la lleugera galeria mirant com brillaven els estels del cel austral.

Després, Alícia se n’anava per tornar a casa o s’enduia Cebrià a veure el seu petit ramat d’estruços que guardaven en un clos proper. Llur petit caparró blanc, enlairat damunt d’un cos negrenc, els conjunts de plomes groguenques que els adornen les ales i la cua, tot això interessava molt la jove que, des de feia un any o dos, es divertia criant un gran corral d’aquests gegantins camallargs.

Per regla general aquests animals no es domestiquen i hom els deixa viure gairebé en estat salvatge. Se’ls tanca en un gran clos voltat de filferro espinós i essent mal dotats per volar no poden sortir-ne. Hi viuen tot l’any en una captivitat que ignoren i es nodreixen de tot allò que arrepleguen. Ponen els ous als racons més amagats, ous que la llei protegeix severament contra possibles rampinyaires. A l’època de la muda, quan se’ls ha de despullar de les seves plomes, tan volgudes per moltes senyores europees, els recollidors els fan anar passant a poc a poc a closos cada vegada més petits fins que els és fàcil d’apropar-s’hi i d’arrencar-los el plomatge.

Malgrat que les plomes d’estruç tinguessin un alt valor, miss Watkins tenia cura d’una dotzena d’aquests animals, únicament com una diversió personal. Li agradava veure com covaven els seus enormes ous o com s’acostaven amb els seus pollets a prendre la pastura que se’ls donava, com si fossin gallines. Cebrià l’acompanyava algunes vegades i li agradava acaronar-ne un dels més bells del ramat, un estruç de cap negre i ulls d’or, precisament aquell que anomenaven Dadà i que s’havia empassat la bola d’ivori de la qual se servia Alícia per als seus sargits.

Passant els dies, Cebrià havia sentit néixer un sentiment més profund i més tendre envers aquella noia. Es deia que no trobaria mai, per compartir la seva vida de treball i de meditació, una companya més senzilla de cor, d’intel·ligència més viva, més amable, més completa en tot. Havent estat privada, molt aviat, de la companyia d’una mare, obligada a portar la casa paterna, era, alhora, una consumada mestressa de casa i una veritable dona de món. Justament era aquesta barreja singular de perfecta distinció i de senzillesa atractiva allò que li donava el seu encant. Sense tenir les ximples pretensions de tantes altres noies elegants d’Europa, no li feia cap por d’enfonsar les seves mans blanques a la pasta per tal de preparar un bon «pudding» o de vigilar el dinar o d’assegurar-se que la roba de casa es trobava en bon estat. I tot això, no li vedava de tocar les sonates de Beethoven tan bé o potser millor que d’altres, de parlar perfectament dues o tres llengües, d’agradar-li de llegir, de saber apreciar les obres mestres de totes les literatures i, en fi, d’assolir el més gran èxit a les petites reunions mundanes que hom celebrava, de tant en tant, a casa dels cultivadors rics del districte.

Cebrià havia considerat tot això i, com que li agradava anar de dret al gra, no havia dubtat a demanar-la al seu pare.

Però ara queia del capdamunt del seu somni i, per primera vegada, s’adonava del fossat que el separava d’Alícia. Se’n tornà a casa amb el cor ple de pena després d’aquesta entrevista decisiva, però no era home per desesperar-se; estava resolt a lluitar en aquest terreny i, tot esperant una millor ocasió, aviat trobà en el treball un derivatiu segur per al seu trasbals.

Després d’asseure’s davant de la seva tauleta va acabar, amb lletra ràpida i ferma, la llarga carta confidencial que havia començat aquell matí adreçada al seu venerat mestre, M. J., membre de l’Acadèmia de Ciències i professor titular a l’Escola de Mines:

«… allò que no m’ha semblat convenient de consignar en la meva memòria oficial —escrivia— per tal com per a mi no és més que una hipòtesi, és l’opinió que, segons les meves observacions geològiques, jo hauria intentat fer-me sobre la veritable manera com es duu a terme la formació del diamant. Ni la hipòtesi que li atorga un origen volcànic, ni la que atribueix la seva arribada als jaciments actuals a ràfegues violentes, no podrien satisfer-nos ni a vós ni a mi, estimat mestre, i no cal que recordi, ara i ací, els motius que ens les fan rebutjar. També és una explicació massa vaga i que no em satisfà la de la formació del diamant en el seu mateix lloc per l’acció del foc. Quina seria la naturalesa d’aquest foc i per què no hauria modificat els calcaris de totes menes que hom troba regularment als jaciments diamantífers?

»La sola explicació que em satisfà, si no completament, almenys en una certa mesura, és la del transport per les aigües dels elements de la gemma i de la posterior formació del cristall en el mateix terreny. M’ha colpit molt el perfil especial, gairebé uniforme, dels diversos jaciments que he visitat i que he mesurat amb la més gran cura. Tots ells tenen la forma general d’una mena de copa, de càpsula, o podríem dir, d’una cantimplora ajaguda. És com un dipòsit de trenta o quaranta mil metres cúbics dintre del qual s’hauria escampat un conglomerat de sorres, de fang i de terres d’al·luvió, aplicat damunt de les roques primitives. Aquest caràcter és molt marcat al Vandergaart-Kopje, un dels jaciments descoberts més recentment i que, per casualitat, pertany al propietari de la casa des d’on us estic escrivint.

»Què passa quan aboquem dintre d’una càpsula un líquid que conté cossos estranys en suspensió? Passa, que aquests cossos estranys es dipositen, més especialment, al fons i al voltant de les vores de la càpsula. Doncs bé, això és, precisament, allò que s’esdevé al Kopje. Especialment al fons i vers el centre de la conca, així com al seu límit més separat, és on es troben els diamants. I aquest fet és tan ben constatat, que els “claims” d’entremig baixen de preu ràpidament, mentre que les concessions centrals o properes a les vores atenyen, molt aviat, un valor enorme quan la forma del jaciment ja ha estat determinada. Tenim, doncs, l’analogia a favor del transport de les matèries per l’acció de les aigües.

»D’altra banda, un gran nombre de circumstàncies que trobareu enumerades a la meva Memòria afavoreixen la idea de la formació dels cristalls en el mateix lloc on es troben, contrariant l’altra idea de llur transport en estat ja perfecte. Gairebé sempre els diamants es troben reunits per grups de la mateixa natura i del mateix color, la qual cosa, certament, no tindria lloc si haguessin estat arrossegats, ja fets del tot, per un torrent. Amb freqüència se’n troben dos d’enganxats junts, que se separen al més petit xoc. Com haurien pogut resistir les fregadisses i els moviments d’un transport per l’aigua? Demés, els diamants grossos es troben gairebé sempre amagats sota una roca, la qual cosa potser ens indicaria que la influència de la roca —la seva radiació calorífica o una altra causa— ha facilitat la cristal·lització. I, per acabar, és rar, molt rar, que diamants petits i grossos es trobin junts. Sempre que ha estat descoberta una bella pedra, ha estat trobada aïllada, com si tots els elements adamantins del “niu” de diamants s’haguessin concentrat en un sol cristall, sota l’acció de causes particulars.

»Aquests motius i molts d’altres fan que m’inclini per la formació en el seu mateix lloc, després d’haver estat transportats per les aigües els elements de la cristal·lització.

»Però d’on han vingut les aigües que arrosseguen els detritus orgànics destinats a transformar se en diamants? Això no m’ha estat possible determinar-ho, malgrat l’estudi ben atent que he fet dels diferents terrenys.

»No obstant això, aquesta descoberta tindria la seva importància. En efecte, si hom pogués reconèixer el camí seguit per les aigües, per-què no podria arribar, tot recorrent-lo, al punt inicial d’on han sortit els diamants, indret on sens dubte n’hi ha molts més que als petits dipòsits explotats actualment? Seria una demostració completa de la meva teoria i jo n’estaria ben content, però aquesta demostració no puc pas fer-la, car, ni trobant-me com em trobo al terme de la meva missió, no m’ha estat possible formular, sobre això, cap conclusió seriosa. He tingut més sort en les meves anàlisis de les roques…»



I prosseguint la seva narració, el jove enginyer entrava en una colla de detalls tècnics, en relació amb els seus treballs, que tenien segurament un gran interès per a ell i per al seu corresponsal, però sobre els quals el lector profà podria formar-se un judici diferent. Ens ha semblat, doncs, prudent, d’estalviar-los-hi.

A mitjanit, després d’haver acabat la seva llarga lletra, Cebrià apagà el llum, s’estengué a la seva hamaca i s’adormí amb un son de just.

La feina havia ofegat la pena —almenys per algunes hores— però la visió graciosa d’Alícia vingué a rondar més d’un cop els somnis del jove i li va semblar que ella li deia que no desesperés!





4 Vandergaart-Kopje


Decididament me n’haig d’anar, es digué l’endemà Cebrià mentre s’arreglava. He d’anar-me’n del Griqualand! Després del que m’ha dit aquest bon home, quedar-me un dia més aquí seria feblesa! No em vol donar la seva filla? Potser té raó! En tot cas no em pertoca de pledejar circumstàncies atenuants! He de saber acceptar virilment aquest veredicte, per dolorós que sigui i només puc comptar amb el retornament de l’avenir!

Sense dubtar més, Cebrià es va posar a empaquetar els seus aparells a les caixes que havia guardat per servir-se’n com d’armaris i taulells. Feia prop d’una hora que estava treballant activament, quan, per la finestra oberta i a través de l’atmosfera matinal, li va arribar una veu fresca i pura, com un cant d’alosa, que cantava una de les més encantadores melodies del poeta Moore:

«It is the last rose of summer,

left blooming alone,

all her lovely companions

are faded and gone».



(És la darrera rosa de l’estiu, que ha restat florint tota sola; totes les seves adorables companyes són músties o mortes).

Cebrià va córrer a la finestra i apercebé Alícia que anava cap al clos dels estruços, amb el davantal ple de las llaminadures que els agradaven. Era ella la que cantava:

«I will not leave thee, thou lone one!

to pine on the stem,

since the lovely are sleeping,

Go sleep with them…»



(A tu, tota sola, no et deixaré pas llanguir a la tija. Puix que les altres belleses són a dormir, vés, dorm amb elles).

El jove enginyer no hagués cregut mai ésser sensible a la poesia, però aquella el va penetrar profundament. Es recolzà a l’ampit, aguantant-se l’alè i escoltant o, més ben dit, bevent aquelles dolces paraules. La cançó s’aturà. Miss Watkins donava la pastura als seus estruços i era agradable de veure com estiraven els llargs colls i els maldestres becs vers aquella maneta provocativa. Quan hagué acabat la distribució, se’n tornà, tot cantant

«It is the last rose of summer,

left blooming alone…

Oh! who would inhabit

this black world alones?…»



(És la darrera rosa de l’estiu, que ha restat florint tota sola. Oh! qui fora aquell que voldria restar tot sol en aquest negre món?…)

Cebrià romangué dret al mateix lloc, amb els ulls humitosos, com clavat per l’encanteri.

La veu s’allunyava; Alícia anava a entrar a la casa. Ja hi era gairebé, quan un soroll de passes la va fer girar i, després, aturar-se de sobte.

Cebrià, amb un moviment irreflexiu però irresistible li corria al darrera.

—Senyoreta Alícia!…

—Senyor Meré?…

Es trobaven cara a cara, a ple sol, en aquell camí que vorejava la casa. Les seves ombres es retallaven contra la barrera pintada de color blanc. Ara, que ja es trobava amb ella, semblava estranyar-se del seu pas i, indecís, callava.

—Que m’heu de dir alguna cosa, senyor Meré? —va preguntar ella amb interès.

—He d’acomiadar-me, senyoreta Alícia!… Me’n vaig avui mateix! —respongué amb veu insegura.

La lleugera rojor que animava el cutis delicat de miss Watkins havia desaparegut sobtadament.

—Que voleu marxar?… Anar-vos-en?… a on? —va preguntar amb una certa torbació.

—Cap al meu país… cap a França —respongué Cebrià—. Ja he acabat els meus treballs… La meva missió ha finalitzat! Al Griqualand, ja no hi tinc res a fer i me n’he de tornar a París…

Parlava com un culpable que s’excusés.

—Ah!… sí… és clar… això!… —balbucejà Alícia, sense saber massa allò que deia.

Havia quedat corpresa d’estupor. La notícia la sorprenia en plena felicitat inconscient, com un cop de maça. De sobte, se li formaren als ulls unes llàgrimes grosses que vingueren a penjar-se de les llargues pestanyes que els ombrejaven. I com si aquesta explosió de sentiment l’hagués cridat novament a la realitat, va trobar una mica de forces per somriure i dir:

—Anar-vos-en? —reprengué ella—. Està bé! I voleu abandonar la vostra deixebla fidel sense poder acabar el seu curs de química?… Us sembla bé deixar-me només amb l’oxigen i que els misteris del nitrogen restin per a mi com lletra morta?… Això està molt mal fet, amic meu!

Ella provava de dissimular i bromejar, però el to de la veu desmentia les seves paraules. En aquest bromejar hi havia un blasme profund, que anava de dret al cor del jove, mentre ella deia:

—I jo què faré? No compto gens per a vós?… Amb tanta senzillesa podeu tornar-me al no-res?… Només hauríeu vingut aquí per a fer-vos veure entremig d’aquests bòers i aquests minaires àvids, com un ésser superior i privilegiat, savi, orgullós, desinteressat, fora de sèrie?… Per què m’hauríeu associat als vostres estudis i als vostres treballs?… I per què m’hauríeu fet compartir les vostres altres ambicions, les vostres preferències literàries, les vostres afeccions artístiques?… Per què m’haurien revelat la distància que hi ha entre un pensador com vós i els bimans que m’envolten?… No ho hauríeu fet més que per fer-vos admirar i voler?… I, després de tot això, veniu a fer-me saber, de cop, que us n’aneu, que tot s’ha acabat, que torneu a París i que cuiteu a oblidar-me?… I podeu pensar-vos que em puc prendre amb filosofia tot aquest desenllaç?

Les paraules d’Alícia contenien totes aquestes preguntes i els seus ulls humits ho demostraven tan bé, que Cebrià estigué a punt de respondre: «No hi ha més remei!… Ahir vaig demanar al vostre pare que us deixés esdevenir la meva muller i ell ho va refusar, sense deixar-me’n cap esperança!… Ho compreneu, ara, per què me’n vaig?»

Abans de dir tot això, Cebrià recordà la seva promesa de no parlar a la filla de John Watkins del somni que s’havia forjat i que seria considerat menyspreable de no mantenir la seva paraula. Però, ensems, sentia com aquest projecte de marxa immediata, decidit tan de sobte sota l’efecte de la seva decepció, era brutal, gairebé salvatge. Li semblava impossible abandonar així, sense preparació, sense fixar un termini, aquella criatura encantadora que ell estimava i que, com era visible, li retornava una estimació tan sincera i tan profunda!

La seva resolució, que se li havia imposat, feia dues hores, amb el caràcter de la necessitat més imperiosa, ara li feia horror i no gosava confessar-ho.

Sobtadament va renegar aquella resolució.

—Quan parlo d’anar-me’n, senyoreta Alícia —digué—, no vull pas dir aquest matí mateix, ni tan sols avui… Encara he de prendre unes notes… acomplir certs preparatius…

En tot cas, ja tindré l’honor de tornar-vos a veure i de parlar-vos… del vostre pla d’estudis!

Havent dit això, va girar espatlla bruscament i, tornant a la seva cabana, es deixà caure a la seva cadira de braços tot reflexionant profundament.

El curs dels seus pensaments havia canviat.

«Renunciar, per manca d’un xic de diners! —es deia—. Abandonar la partida al primer obstacle! Aquesta manera d’obrar és prou coratjosa? No valdria més sacrificar alguns dels seus prejudicis i provar de fer-se digne d’ella?… Tanta gent com hi ha que té la sort de fer fortuna, en pocs mesos, tot cercant diamants!… Per què no ho podria fer jo?… Qui em priva de desenterrar una pedra de cent quirats, com ha passat a d’altra gent?… O, encara millor, descobrir un nou jaciment?… Certament, jo tinc més coneixements teòrics i pràctics, que molts d’aquests minaires!… Per què la ciència, amb una mica de sort, no m’hauria de donar allò que els ha donat el treball?… Al capdavall no arrisco res de provar-ho!… Fins i tot, des del punt de vista de la meva missió, potser que no em sigui inútil d’agafar el picot i tastar l’ofici del minaire!… I si me’n surto, si esdevinc ric d’aquesta manera primitiva, qui sap si John Watkins no es deixarà entendrir i no es farà enrera de la seva primera decisió?… La recompensa bé val que provi l’aventura!…»

Continuà caminant a través del laboratori amb els braços inactius; només li treballava el pensament.

De sobte, s’aturà, es posà el barret i sortí.

Després d’haver agafat el corriol que baixava cap a la plana, s’encaminà a grans gambades, vers el Vandergaart-Kopje.

Abans d’una hora ja hi havia arribat.

En aquell instant, els minaires, a grans grups, entraven al camp per al segon esmorzar. Cebrià cercava entre tots aquells rostres colrats, un al qual adreçar-se per tal d’obtenir la informació que li calia, quan en un grup reconegué la cara lleial de Thomas Steel, l’ex-minaire del Lancashire. Ja havia tingut ocasió de trobar-lo, dues o tres vegades, des de la seva arribada simultània al Griqualand i havia pogut adonar-se clarament de com havia prosperat, cosa que el seu aspecte alegroi, la seva roba flamant i, sobretot, el seu ample cinyell de cuir, que exhibia al seu flanc, indicaven prou.

Cebrià es decidí a emprendre’l i contar-li els seus projectes en poques paraules.

—Arrendar un «claim» no és gens dificultós si teniu diners! —li respongué el minaire—. Justament n’hi ha un prop del meu! Quatre-centes lliures esterlines; és regalat! Amb cinc o sis negres que l’explotaran per compte vostre, podeu estar segur de fer-hi, almenys, set o vuit-cents francs de diamants cada setmana!

—Però és que jo no disposo d’aquestes lliures que dieu i, de negre, no en tinc cap.

—Doncs bé, compreu un tros de «claim», un vuitè o un setzè i treballeu-lo vós mateix. Amb uns mil francs en tindreu prou per fer aquesta compra!

—Això ja em seria possible —respongué el jove enginyer—, «però vós, senyor Steel, com us ho heu fet, si no sóc massa curiós? Portàveu cap capital en arribar ací?»

—Jo vaig arribar amb els meus braços i tres petites peces d’or a la butxaca, però vaig tenir sort. D’antuvi, vaig treballar a mitges sobre una vuitena part el propietari de la qual s’estimava més quedar-se al cafè que ocupar-se del seu treball. Havíem convingut que ens partiríem les troballes i jo n’he fet alguna de bona, especialment una pedra de cinc quirats que hem venut per dues-centes lliures. Aleshores em vaig cansar de treballar per aquest gandul i vaig comprar una setzena part que vaig explotar jo mateix. Com sigui que només hi trobava pedretes, me’n vaig desembarassar fa uns deu dies. Ara torno a treballar a mitjes al «claim» d’un home d’Austràlia, però entre tots dos no hem fet més que cinc lliures durant la primera setmana.

—Si trobés una bona part de «claim» per comprar que no fos cara, estaríeu disposat a associar-vos amb mi per explotar-la? —va preguntar l’enginyer.

—Prou —respongué Thomas Steel—, però amb la condició que cadascun es quedaria amb allò que trobés! No és que tingui desconfiança, senyor Meré, però és que des que estic aquí m’he adonat que sempre perdo en repartir, perquè jo sé fer anar molt bé el picot i la pala i sempre faig molta més feina que els altres!

—Això que dieu em sembla just —respongué Cebrià.

—Ah! —digué de sobte l’home de Lancashire…—. Tinc una idea i potser que sigui molt bona… i si, entre els dos, lloguéssim un dels «claims» de John Watkins?

—Com, un dels seus «claims»? És que tota la terra del Kopje no és d’ell?

—Sí que ho és, senyor Meré, però heu de saber que el Govern colonial se n’apodera tan aviat com és reconegut planter de diamants. El govern l’administra, en fa el cadastre i reparteix els «claims», i es queda amb la part més grossa del preu de cessió, pagant només al propietari un tant fix. Per dir la veritat, quan un Kopje és tan vast com aquest nostre, allò que paga el govern encara representa un dividend molt bo i, d’altra banda, el propietari té sempre preferència per tornar a quedar-se tants de «claims» com pugui fer treballar. Aquest és, justament, el cas de John Watkins. En té diversos en explotació, ultra la nua propietat de la mina. Ara, que no pot explotar-los tan bé com voldria per tal com la gota el priva d’acudir al lloc del treball i jo crec que us faria bones condicions si li proposéssiu de llogar-ne un.

—Més m’estimaria que la negociació restés entre vós i ell —digué Cebrià.

—No és cap inconvenient —replicà Steel—, aviat en tindrem el cor net!

Tres hores més tard, el mig «claim» número 942, degudament marcat amb estaques i reconegut al plànol, quedava afecte, en forma legal, als senyors Meré i Steel, previ pagament d’una prima de noranta lliures i satisfacció feta dels drets de patent a l’encarregat dels impostos. A més, quedava estipulat al contracte que els concessionaris compartirien amb John Watkins els productes de llur explotació i li pagarien, a títol de royalty, els tres primers diamants per damunt de deu quirats que poguessin trobar. No hi havia res que demostrés que aquesta eventualitat es podia presentar, però, en fi, tot era possible.

En conjunt, l’afer podia ésser considerat com excepcionalment bo per a Cebrià, i Mr. Watkins li declarà, amb la seva franquesa ordinària, en trincar amb ell després de la signatura del contracte:

—Heu pres una bona decisió, estimat amic! —li digué tocant-li l’esquena—. Teniu condicions, jove, i no em sorprendria que esdevinguéssiu un dels nostres millors minaires del Griqualand!

Cebrià no pogué evitar de veure en aquestes paraules un sortós presagi per a l’avenir.

I miss Watkins, qui era present a l’entrevista, tenia un raig de sol tan clar als seus ulls blaus! No! Ningú no hauria dit que s’havia passat el matí plorant.

Tots dos d’acord, evitaren el record de la trista escena d’aquell matí. Cebrià ja no se n’anava i això era la qüestió essencial.

El jove enginyer sortí amb cor lleuger a fer els seus preparatius de canvi de casa. S’endugué un xic de roba en una maleta senzilla, car pensava viure al Vandergaart-Kopje dins d’una tenda i no tornar al mas fins que tingués moments de lleure.





5 primera

explotació


L’endemà al matí els dos socis es posaren a la feina. El seu «claim» estava situat prop de la riba del Kopje i devia ésser molt ric si la teoria de Cebrià Meré es confirmava. Desgraciadament, aquest «claim» ja havia estat vigorosament explotat i es ficava a les entranyes de la terra fins a una profunditat de cinquanta i alguns metres.

Segons com es mirava, allò era un avantatge ja que, en trobar-se a un nivell més baix que el dels «claims» veïns i segons la llei del país, es beneficiava de totes les terres, de manera que qualsevol diamant que hi pogués caure, era d’ells.

El treball era ben senzill. Els dos socis començaven traient una certa quantitat de terra amb el picot i la pala. Una vegada fet això, un d’ells pujava a dalt de la mina i hissava, tot al llarg del cable de ferro, els cabassos de terra que li enviaven des de baix.

Aquesta terra era duta, en carretó, a la cabana de Thomas Steel. Allí, després d’haver-la batut amb uns troncs i haver-la desembarassat dels rocs sense valor, se la feia passar per un sedàs per tal de separar-ne les pedres més petites, que eren examinades amb tota atenció abans de llençar-les al rebuig. Després, la terra es tornava a passar per un sedàs més fi per treure’n la pols i, aleshores, estava en bones condicions per ésser triada.

Una vegada abocada damunt d’una taula, davant de la qual s’havien assegut els dos associats, l’escodrinyaven atentament, i la rasclaven amb un rasclet de llauna, de grapat en grapat. Llançada, després, sota la taula, era finalment transportada a 1’exterior i abandonada quan l’examen havia acabat.

Totes aquestes operacions eren necessàries per descobrir, si és que hi era, algun diamant que, a vegades, no feia més tossa que la d’una mitja llentia. Però els dos companys es donaven per satisfets si, a la fi de la jornada, en queia algun d’aquests. Feien aquesta feina amb tota ardor i triaven minuciosament la terra del «claim»; però, en total, durant els primers dies els resultats foren, si fa no fa, negatius.

Sobretot Cebrià semblava tenir poca sort. Si es trobava algun petit diamant a la seva terra, era sempre Thomas Steel qui se n’adonava. El primer que va tenir la satisfacció de descobrir no feia, amb ganga i tot, un sisè de quirat. El quirat és equivalent a un pes de 205 mil·ligrams. Si els diamants més petits tenen un valor proporcionalment molt inferior, el valor dels més grossos creix molt ràpidament. Una pedra de deu quirats, per exemple, valdria unes cent vegades més que una d’un quirat, de qualitat semblant. Però les pedres de deu quirats i fins i tot les d’un quirat són molt rares i, precisament per això, són tan cares. D’altra banda, els diamants del Griqualand són, gairebé sempre, de tonalitat groguenca, la qual cosa fa disminuir considerablement llur valor en joieria.

La troballa, doncs, d’una pedra d’un sisè de quirat, després de set o vuit dies de treball, era una compensació ben magra per totes les penes i fatigues que havia costat. Per aquest preu, hauria valgut més fer de pagès o de pastor o picar pedra per fer grava per als camins. No obstant això, l’esperança de trobar un bell diamant que recompensés d’un sol cop el treball de diverses setmanes o mesos, els sostenia tal com sosté tots els minaires, fins els més desconfiats. Thomas Steel treballava com una màquina i la velocitat adquirida li feia oblidar aquestes coses o, almenys, ho semblava.

Normalment, els dos associats esmorzaven junts acontentant-se amb entrepans i cervesa que compraven en un taulell a l’aire lliure, però dinaven en una de les nombroses taules d’hoste que es repartia la clientela del camp. Al vespre, després d’haver-se separat, Thomas Steel anava moltes vegades als billars i, mentrestant, Cebrià es passava una hora o dues al mas.

Sovint el jove enginyer tenia el disgust de trobar-hi James Hilton, el seu rival. No hi havia cap dubte que aquest rival feia grans progressos en el favor de John Watkins, puix que bevia i fumava més que ell.

És veritat que Alícia no demostrava cap interès per les elegàncies de pagerol i la conversa, poc elevada, del jove Hilton, però només la seva presència ja era insuportable per a Cebrià. Sovint, no podent aguantar-se més, deia bona nit i se n’anava.

—El franceset no està content! —deia John Watkins fent l’ullet a Hilton—. Sembla que els diamants no se’n van tots sols cap al seu picot! I es posaven a riure.

Moltes vesprades, Cebrià anava a passar l’estona a casa d’un vell bòer, establert a prop del camp, que s’anomenava Jacobus Vandergaart. Precisament el nom del Kopje venia del nom d’ell per haver ocupat les terres als primers temps de la concessió. Si calia creure’l, n’havia estat desposseït, per un veritable acte d’injustícia, en profit de John Watkins. Actualment, arruïnat del tot, vivia en una vella cabana de terra, fent de lapidari, ofici de tallador de diamants que, en altre temps, havia exercit a Amsterdam, la seva ciutat natal. Molt sovint, els minaires encuriosits per conèixer el pes exacte que retindrien les seves pedres un cop tallades, les hi duien per partir-les o per sotmetre-les a operacions més delicades. Ara bé, aquest treball exigeix una mà segura i una bona vista i el vell Jacobus, excel·lent obrer en altres temps, patia molt actualment per complir els encàrrecs.

Cebrià li havia fet muntar en un anell el seu primer diamant, i s’havia afeccionat, ben aviat, a la seva persona. Li agradava asseure’s en aquell modest obrador per fer petar la xerrada o, simplement, per fer-li companyia mentre ell exercia el seu ofici de lapidari. Vandergaart, amb la barba blanca, la calvície, el bonet de vellut negre, el llarg nas armat amb unes ulleres rodones, tenia tot l’aspecte d’un vell alquimista del segle quinzè, enmig de les seves eines estranyes i dels seus flascons d’àcids.

Dintre d’una gibrella col·locada davant de la finestra es trobaven els diamants en brut que se li havien confiat i la valor dels quals, a voltes, era considerable. Si volia clivellar-ne un la cristal·lització del qual no li semblava perfecta, començava per buscar-hi bé, mitjançant la lupa, la direcció dels trencs que divideixen tots els cristalls en làmines paral·leles. Després, amb el tallant d’un diamant ja clivellat, feia una incisió en el sentit desitjat, introduïa una petita fulla d’acer en aquesta incisió i hi donava un cop sec. El diamant es trobava, aleshores, clivellat per un cantó i l’operació es repetia en els altres.

Si, contràriament, allò que volia era tallar la pedra, començava per determinar la figura que volia donar-li, dibuixant amb guix al damunt de la ganga, les facetes projectades. Després posava en contacte cadascuna d’aquestes cares amb un segon diamant i les sotmetia l’una contra l’altra, a una fricció perllongada. Les dues pedres s’esmolaven mútuament i la faceta, a poc a poc, s’anava formant.

D’aquesta manera, Jacobus Vandergaart assolia de donar a la gemma una de les formes consagrades actualment i que entren totes elles dintre de les tres grans divisions següents: el brillant «de doble talla», el brillant de «talla simple» i la «rosa». El brillant doble es compon de seixanta-quatre facetes, un pla i una culata; el brillant simple representa la meitat d’un brillant doble; l’anomenat de forma de «rosa» té la part de baix plana i la de dalt, bombada formant cúpula de facetes.

Tot treballant, parlaven. A vegades, Jacobus Vandergaart, apujant-se les ulleres al front, s’aturava en sec per tal de contar alguna vella història. Sabia tot allò que s’havia esdevingut a l’Àfrica austral des de feia quaranta anys.

Parlant un dia de les coses que havien fet pel món els anglesos, s’explicà de la manera següent:

—«Vaig néixer a Amsterdam l’any 1806, durant un viatge que els meus pares hi havien fet. Més endavant, vaig tornar-hi per aprendre el meu ofici, però tota la meva infantesa ha transcorregut al Cap, a on la meva família havia emigrat des de feia cinquanta anys. Nosaltres érem holandesos i molt orgullosos de ser-ho, quan Gran Bretanya s’apoderà de la colònia (a títol provisional, segons digueren); però l’anglès no acostuma a deixar una cosa quan l’ha presa i l’any 1815 fórem declarats solemnement súbdits del Regne Unit per Europa reunida en congrés». «Puc demanar-vos què li importava, a Europa, la sort d’unes províncies africanes?

»Nosaltres no volíem ser-ho súbdits anglesos, senyor Meré, i pensant que l’Àfrica era prou gran per donar-nos una Pàtria que fos ben nostra, per a nosaltres sols, abandonàrem la colònia del Cap i ens enfonsàrem per les terres encara salvatges camí del nord. Ens anomenaren “Bòers”, és a dir, pagesos. Amb prou feines acabàvem de netejar aquests territoris nous i creat, a força de treball, una existència independent, quan el govern britànic els va reclamar com a seus, sempre sota el pretext que nosaltres érem súbdits anglesos!

»Aleshores s’esdevingué el nostre gran èxode. Érem a l’any 1833. Tornàrem a emigrar en massa, i després d’haver carregat damunt d’uns carros de vela tirats per bous els nostres mobles, les nostres eines i les nostres llavors, ens enfonsàrem més endavant a dintre del desert.

»En aquesta època, el territori del Natal estava gairebé despoblat. Un conqueridor sanguinari, de nom Txaka, veritable Àtila negre de la raça dels zulus, hi havia exterminat més d’un milió d’éssers humans des de 1812 a 1823. El seu successor, Dingaan, encara hi regnava en el terror. Fou aquest rei salvatge qui ens autoritzà a establir-nos al país on s’alcen, avui, les ciutats de Durban i de Port-Natal.

»Però el seu veritable pensament era d’atacar-nos quan el nostre estat fos pròsper. Cadascun de nosaltres s’armà per a la resistència i puc dir-vos que fou únicament després d’esforços inaudits i prodigis de valentia en més de cent combats, en què fins les dones i els infants lluitaven al nostre costat, que ens fou possible mantenir la possessió d’aquestes terres regades amb la nostra suor i amb la nostra sang.

»No havíem assolit el triomf definitiu damunt del dèspota negre i destruït la seva potència, quan el senyor governador del Cap envià una columna britànica amb la missió d’ocupar el territori de Natal en nom de Sa Majestat la Reina d’Anglaterra!… Ja ho veieu, continuàvem essent súbdits anglesos! Això s’esdevenia el 1842.

»D’altres emigrants, compatriotes nostres, havien conquerit també el Transvaal anihilant, al riu Orange, el poder del tirà Moselekatze, però també els fou confiscada, amb una simple ordre del dia, la pàtria nova que havien pagat amb tantes sofrences.

»Us n’estalviaré detalls. Aquesta lluita durà vint anys. Cada vegada anàvem més lluny i, cada vegada, Gran Bretanya allargava damunt nostre la seva mà rapaç com si fóssim serfs que pertanyien a la seva gleva fins i tot després d’haver-la abandonat.

»Finalment, després de moltes lluites sagnants, ens fou possible fer reconèixer la nostra independència amb l’Estat Lliure d’Orange. Una proclama reial, signada per la reina Victòria i datada el 8 d’abril de 1854, ens garantia la lliure possessió de les nostres terres i el dret de governar-nos a la nostra manera. Ens constituírem en república i pot ben dir-se que el nostre Estat, fonamentat sobre el respecte escrupolós de la llei, sobre el lliure desenvolupament de les energies individuals i sobre la instrucció escampada a balquena sobre totes les classes, encara podria servir de model a moltes nacions que deuen creure’s més civilitzades que un petit Estat de l’Àfrica austral!

»El Griqualand era part d’aquest Estat. Aleshores, jo em vaig establir com a cultivador en aquesta mateixa casa on ara ens trobem, amb la meva esposa i dos fills. Vaig traçar el meu kraal o parc de bestiar en el mateix emplaçament de la mina on treballeu. Deu anys més tard, va arribar John Watkins al país i hi bastí la seva primera cabana. En aquella època hom ignorava l’existència de diamants en aquests terrenys i, per la meva banda, havia tingut tan poques ocasions des de feia trenta anys de practicar el meu ofici que gairebé ja no recordava que aquestes pedres precioses existissin!

»De sobte, vers l’any 1867, s’escampà la brama que les nostres terres eren diamantíferes. Un “Bòer” havia trobat diamants àdhuc a les dejeccions dels estruços i fins i tot en els murs d’argila de la seva cabana.

»Immediatament el govern anglès, fidel al seu sistema d’acaparament i menyspreant tots els tractats i tots els drets, va declarar que el Griqualand li pertanyia. Debades la nostra República va protestar!… Inútilment s’oferí per tal de sotmetre la diferència a l’arbitratge d’un cap d’estat europeu!… Anglaterra va refusar l’arbitratge i va ocupar el nostre territori.

»Almenys podíem esperar que els drets particulars serien respectats pels nostres injustos amos! Jo, personalment, havent quedat vidu i sense fills, després de la terrible epidèmia de 1870, no em sentia amb forces d’anar a cercar una nova pàtria, de fer-me una nova llar. Vaig quedar-me, doncs, al Griqualand. Vaig ésser gairebé l’únic, en tot el país, de romandre a part d’aquella febre de diamants que s’apoderava de tothom i vaig continuar cultivant el meu hort com si els grans jaciments no s’haguessin descobert a un tret de fusell de casa meva!

»Quina no fou la meva sorpresa quan un dia em vaig adonar que el mur del meu kraal, fet de pedra seca segons costum del país, havia estat desmantellat durant la nit i portat a uns tres-cents metres més lluny al mig de la plana. John Watkins, ajudat per una cinquantena de cafres, havia fet alçar un altre mur que s’unia al seu i que tancava dintre del seu domini una dilatada extensió de terra sorrenca i de color rogenc que, fins aleshores, havia estat propietat meva.

»Me’n vaig plànyer a aquest espoliador… i se’n va riure! El vaig amenaçar de pledejar… i em desafià a fer-ho!

»Tres dies més tard, tenia l’explicació de l’enigma. Aquell tros de terreny que em pertanyia, era una mina de diamants. John Watkins, després d’haver-se’n assegurat, havia cuitat a fer el desplaçament del meu clos i, immediatament, havia corregut a Kimberley a declarar oficialment la mina al seu nom.

»Vaig pledejar… tant de bo no hàgiu de saber mai com costa de pledejar en país anglès!… Vaig perdre, l’un darrera l’altre, els meus bous, els meus cavalls, els meus moltons… Vaig vendre els meus mobles, fins el meu vestuari per nodrir aquestes sangoneres humanes que s’anomenen “solicitors”, “attorneys”, “sheriffs”, notaris!… Total, després d’un any d’anades i vingudes, de contramarxes i d’esperes, d’angúnies i de revoltes, vaig perdre el plet i, a més a més, estava arruïnat. Un judici va declarar mal fonamentades les meves pretensions i estipulava que essent impossible al tribunal de reconèixer el dret recíproc de les parts, estatuïa una línia que havia de separar, des d’aleshores, les dues propietats. El terreny situat a occident de l’esmentada línia restava atribuït a John Watkins i el terreny situat a orient era atribuït a Jacobus Vandergaart.

»Però, ai! que la mina era a occident i, naturalment, va correspondre a John Watkins! Amb tot, i com si el poble hagués volgut marcar amb una taca indeleble l’inic judici, la mina fou anomenada sempre, el Vandergaart-Kopje!

»No tinc dret, senyor Meré, de parlar malament dels anglesos?» —féu el vell bòer en acabar la seva ben verídica història.





6 costums

del

camp


Podem pensar que aquesta conversa no fos agradable al jove enginyer; no podien agradar-li les informacions rebudes sobre l’honorabilitat de l’home que ell persistia a considerar com el seu futur sogre. Va creure que l’opinió de Vandergaart sobre l’afer del Kopje era com una mena d’idea fixa de pledejador, de la qual calia treure molta palla.

John Watkins, parlant un dia d’aquesta qüestió, havia esclafit el riure per tota resposta i, per signes, havia dit que el seny del vell Vandergaart s’espatllava cada vegada més!

No era possible, al cap i a la fi, que al vell Jacobus, impressionat per la descoberta de la mina diamantífera, se li hagués posat al cap que era propietat seva? També era poc versemblant que els jutges no haguessin adoptat la teoria més justificada. Així s’ho deia Cebrià a si mateix per tal d’excusar-se de mantenir relacions amb John Watkins després d’haver-se assabentat d’allò que Jacobus pensava d’ell.

Un altre veí del camp, a casa del qual també li agradava d’entrar per tal com hi trobava la vida del bòer en tot el seu color original, era un cultivador que es deia Mathys Pretorius.

Bé que Pretorius encara no tenia quaranta anys, també havia anat d’ací d’allà per la conca del riu Orange abans de venir a establir-se al país. Ara bé, aquesta existència nòmada no l’havia amagrit o irritat com al vell Jacobus; més aviat l’havia engreixat, fins al punt que se’l podia comparar amb un elefant.

Assegut gairebé sempre a la seva immensa poltrona de fusta, fabricada especialment per encabir-hi les seves formes majestuoses, Pretorius només sortia en vehicle, una mena de carro amb banqueta de vimet, tirat per un estruç gegantí.

Mathys Pretorius anava habitualment al camp per tal de dur a terme amb els cantiners algun contracte de llegums. Era molt popular, encara que d’una popularitat poc envejable car estava basada en la seva gran pusil·lanimitat. Els minaires es divertien fent-li pors esfereïdores i contant-li mil mentides.

Ara li anunciaven una imminent invasió de basutos o de zulus, adés feien veure que llegien en un diari un projecte de llei condemnant a mort qualsevol persona que pesés més de tres-centes lliures. O, si no, anunciaven que s’havia assenyalat la presència d’un gos rabiós pel camí de Driesfontein i com que el pobre Pretorius havia de passar-hi per força per tornar a casa, trobava mil excuses per no moure’s del camp.

Però aquests temors quimèrics no eren res al costat de la veritable por que tenia que algú descobrís una mina de diamants a la seva propietat. Per endavant es representava de manera horrible allò que passaria si una allau d’homes àvids envaïa el seu hort, remenant-ho tot damunt davall i l’expropiaven amb escreix, com havia ocorregut amb Jacobus Vandergaart! Prou que els anglesos sabrien trobar raonaments per demostrar que la seva terra era d’ells.

Aquests tristos pensaments li portaven la mort a l’ànima quan s’emparaven del seu cervell. Tan bon punt veia un prospector voltant per les proximitats de la seva cabana, perdia les ganes de beure i de menjar!… I, nogensmenys, continuava engreixant-se!

Un dels que més el molestaven era aquell napolità, Aníbal Pantalacci, qui, entre parèntesis, semblava haver prosperat car feia treballar tres cafres en el seu «claim» i arborava un diamant enorme a la davantera de la seva camisa. Havia descobert la feblesa del desgraciat bòer i, almenys una vegada per setmana, tenia el mal gust d’anar a fer sondeigs o cavar la terra pels volts de la masia Pretorius, els terrenys d’al·luvió de la qual podien, efectivament, ésser diamantífers, bé que fins aleshores res no ho hagués demostrat.

Aníbal Pantalacci, per menar aquesta comèdia, se situava ben a la vista, davant de les finestres de Pretorius, i, gairebé sempre, anava acompanyat d’alguns compares per tal d’augmentar l’efecte de la mistificació. Hauríeu vist el pobre home, mig amagat darrera la seva cortina de cotó, amb quina ànsia seguia tots els moviments, i a punt de córrer a l’estable per fermar l’estruç al carro i fugir, creient, com creia, que la seva propietat estava amenaçada.

Essent les coses així, per què havia tingut la mala pensada de confiar a un dels seus amics, que tenia el carro a punt, dia i nit, carregat de queviures, per tal de poder «guillar» al primer símptoma decisiu?

—Me n’aniré amb els boiximans, al nord del Limpopo! —deia—. Fa deu anys que hi comerciava amb ivori i jo us dic que valdria cent vegades més trobar-me enmig dels salvatges, dels lleons i dels xacals, que quedar-me entre aquests anglesos insaciables!

El confident del pobre cultivador no havia trobat res de millor a fer que anar a contar a tothom aquells projectes. No cal dir com s’hi divertia Aníbal Pantalacci i com feia divertir els minaires del Kopje.

Una altra víctima habitual d’aquestes bromes pesades del napolità era, com ho havia estat abans, el xinès Li. Ell també s’havia establert al Vandergaart-Kopje, on havia obert una bugaderia. Aquella famosa caixa vermella que tant havia intrigat Cebrià els primers dies del seu viatge, no contenia altra cosa que raspalls, sosa, trossos de sabó i blavet; no li calia res més a un xinès intel·ligent per fer fortuna en aquell país!

De veritat, Cebrià no podia evitar una rialla quan trobava el xinès, tot silenciós i reservat, carregat amb la seva gran cistella de roba, que s’enduia al seu obrador. Però allò que l’exasperava, era que Pantalacci fos talment ferotge. N’hi feia de totes, al pobre xinès; li embrutava l’aigua de rentar, posava cordes a l’entrada de la seva cabana per fer-lo caure, li feia la traveta… mai no trobava la seva roba prou neta ni ben planxada. Per la més petita arruga s’encoleria espantosament i apunyegava el desgraciat xinès com si hagués estat un esclau.

Aquestes eren les grosseres diversions del camp que, a vegades, es tornaven tràgiques. Si, per exemple, un negre era acusat d’haver robat un diamant, tothom es creia obligat a dur-lo al magistrat però propinant-li, d’antuvi, un bon raig de cops de puny. Si per atzar no el condemnaven, ja s’havia guanyat la pallissa prèvia. Si hi havia sentència, generalment era de quinze dies de treball forçat i vint cops del cat of nine tails (gat de les set cues o deixuplines de nusos).

Però hi havia un crim que els minaires encara perdonaven menys que el robatori, era l’encobriment o ocultació. Ward, el ianqui que havia arribat al Grigualand el mateix dia que Cebrià, en tingué una cruel experiència per haver comprat diamants a un cafre. Cal saber, que un cafre no podia posseir legalment diamants; la llei li vedava de comprar-ne al «claim» o de treballar-los pel seu compte.

Tan aviat com el fet fou conegut —era al vespre, a l’hora en què el camp era tot remor, després del sopar— una gentada furiosa es llançà sobre la cantina del ianqui, en va fer un saqueig a fons i, després, la incendià i probablement haurien penjat el «delinqüent» a la forca que uns homes de bona voluntat ja havien alçat, si no haguessin arribat una dotzena de policies a cavall prou a temps per endur-se’l a la presó.

Les escenes de violència eren freqüents enmig d’aquesta població barrejada, fogosa, mig salvatge. Totes les races s’aürtaven atropelladament. La set de l’or, l’embriaguesa, la influència d’un clima tòrrid i dolent, les decepcions i els maldecaps inflamaven els cervells i torbaven les consciències. Si, potser, haguessin tingut més sort en les seves recerques, haurien tingut més calma i més paciència. Però per un d’ells que, de tard en tard, tingués la sort de trobar una pedra de gran valor, n’hi havia centenars que vegetaven penosament guanyant amb prou feines per fer cara a les seves necessitats si és que no es veien en la més trista misèria. La mina era com una taula de joc, damunt de la qual no solament hom arriscava el seu capital, sinó també el seu temps, el seu treball i la seva salut. I ben pocs eren els sortosos als qui l’atzar guiava el picot en l’explotació dels «claims».

Això és justament allò que Cebrià començava a veure més clar cada dia que passava, i es preguntava si calia continuar o no un ofici tan poc remunerador, quan fou portat a modificar el seu gènere de treball.

Un matí, es trobà, cara a cara, amb una colla d’uns dotze cafres que arribaven al camp per treballar-hi.

Aquella pobra gent venia de les llunyanes muntanyes que separen el país dels cafres del dels basutos. Havien fet més de cent-cinquanta llegües a peu, tot seguint el riu Orange, caminant en fila índia, vivint de les rels, de les baies i de les llagostes que podien trobar pel camí. Estaven esfereïdorament magres i semblaven més aviat esquelets que no pas persones vives. Amb el seu aspecte de posar-se més aviat a menjar un tros de carn que de posar-se a treballar, ningú no els volia llogar i es quedaven ajupits a la vora del camí, indecisos, entristits i idiotitzats per la misèria.

Cebrià se’n compadí, els féu senyal perquè s’esperessin i tornà a l’hostal on ell menjava. Va encarregar una calderada de farina de blat de moro, desfeta en aigua bullent, i dues ampolles de rom que féu portar, juntament amb unes llaunes de carn en conserva, a aquells pobres desgraciats.

Allò fou un festí sense precedents per a aquells pobres diables.

Hauríeu dit que eren nàufrags, recollits en un rai després de quinze dies de dejuni i d’angoixes! Menjaren fins a gairebé esclatar.

Només un d’aquests negres, de fesomia intel·ligent i fina —semblava el més jove—, havia mostrat moderació a l’hora de l’àpat. I, cosa més estranya, va voler donar les gràcies al seu benefactor, cosa que no feren els altres. S’apropà a Cebrià, li agafà la mà amb un moviment ingenu i graciós i la va fer lliscar per damunt del seu cap crespat.

—Com et dius? —li va preguntar, per provar, l’enginyer, afectat per aquesta mostra de gratitud.

El cafre que, per atzar, comprenia alguns mots d’anglès, respongué a l’instant:

—Matakit.

El seu mirar, pur i confiat, va agradar a Cebrià i, doncs, li va venir la idea de llogar aquell xicotàs per fer-lo treballar al seu «claim».

—Al capdavall —es digué ell—, és allò que fa tothom en aquest barri. Més li val a aquest pobre cafre tenir-me per patró a mi que a un Pantalacci qualsevol!

—Doncs bé, Matakit, tu véns a buscar feina oi? —li va preguntar.

El cafre féu un senyal afirmatiu.

—Vols treballar amb mi? Et donaré el menjar i les eines i vint xílings el mes.

Era la tarifa corrent i prou sabia Cebrià que no hauria pogut donar més, sense aixecar en contra d’ell totes les còleres del camp. Ara bé, ell ja pensava compensar aquest sou tan magre donant-li vestits, utensilis de caça i tot allò que pogués ésser preciós per al pensament d’un negre.

Per tota resposta, Matakit, tot somrient ensenyà les seves dues rengleres de dents blanques i tornà a posar la mà del seu protector damunt del seu cap. El contracte quedava signat.

Cebrià s’endugué immediatament a casa el nou servent, tragué de la seva maleta uns pantalons de tela, una camisa de franel·la, un barret vell i els donà a Matakit, que no creia tot allò que veia. No sabia com expressar la seva reconeixença i la seva joia. Saltava, reia i plorava alhora.

—Matakit, tu em sembles un bon xicot! —deia Cebrià—. Ja veig que entens algunes paraules d’anglès; saps dir-ne alguna?

El cafre féu un signe negatiu.

—Doncs, ja que la cosa és així, t’exhorto a aprendre francès.

I, sense més tardança, va donar la primera lliçó al seu alumne, indicant-li els noms dels objectes més usuals i fent que els anés repetint.

Matakit no solament era un bon xicot sinó que també era un esperit intel·ligent dotat de memòria excepcional. Abans de dues hores havia après més de cent paraules i les pronunciava prou correctament.

Li caigueren set o vuit dies de repòs i de bones menjades perquè el jove cafre es refés de les fatigues del seu viatge i pogués treballar. Els vuit dies en qüestió foren tan ben emprats pel seu professor i per ell mateix que, al cap d’una setmana, Matakit ja podia enunciar idees en francès, de manera incorrecta, és cert, però fàcil d’entendre. Cebrià se n’aprofità per fer-li contar la seva història, que, d’altra banda, era ben senzilla.

No sabia el nom del seu país; només que era cap al cantó de les muntanyes on el sol s’aixeca. Tot el que podia dir era que vivien molt miserablement. Ell, seguint l’exemple d’altres guerrers de la seva tribu que s’havien expatriat, havia volgut fer fortuna i havia marxat cap als camps de diamants.

Què esperava guanyar-hi? Simplement, un mantell de color roig i deu vegades deu peces de plata.

I què volia fer-ne Matakit, d’aquestes peces de plata?

Curt i ras. Es compraria el mantell de color roig, un fusell i pólvora i se’n tornaria al seu kraal. Compraria una dona, que treballaria per compte d’ell, tindria la seva vaca i conrearia el seu camp de blat de moro. D’aquesta manera, esdevindria un home considerable, un gran cap. Tothom envejaria el seu fusell i la seva gran fortuna i, finalment, moriria carregat d’anys i de consideració. No hi havia cap altra complicació!

Cebrià va quedar pensatiu davant d’aquest programa tan senzill. L’havia de modificar, ampliar l’horitzó d’aquest pobre salvatge, mostrar-li, com a finalitat de la seva activitat, conquestes més importants que un mantell de color roig i un fusell? O valia més deixar-lo en la seva ignorància ingènua per tal que se n’anés en pau a fer la vida que desitjava al seu kraal? Qüestió greu, veritablement, que Cebrià no gosava resoldre, però que Matakit s’encarregà ben aviat de decidir.

Coneixent amb prou feines els primers elements de la llengua francesa, el jove cafre va demostrar una avidesa extraordinària per aprendre. No parava de fer preguntes, volia saber-ho tot, el nom de cada objecte, per a què servia, el seu origen. Més tard, fou la lectura, l’escriptura, el càlcul. S’apassionava per tot. Era insaciable!

Davant d’una vocació tan evident, no es podia dubtar. Totes les nits, doncs, donava una lliçó d’una hora a Matakit que, fora de les feines de la mina, dedicà a la seva instrucció tot el temps de què podia disposar.

Miss Watkins també l’ajudava prenent-li les lliçons. Ell les recitava durant tot el dia, tant quan donava grans cops de picot com quan hissava les cistelles de terra o triava roca. La seva voluntat a la feina era tan comunicativa que es contagiava als altres i el treball de la mina semblava que es fes amb més cura.

D’altra banda, i per recomanació del mateix Matakit, Cebrià havia llogat un altre cafre de la seva tribu anomenat Bardik que reunia molt de zel i molta intel·ligència.

Per aquells dies, Cebrià tingué la sort —que encara no havia tingut mai— de trobar una pedra d’uns set quirats que va vendre immediatament per cinc mil francs al corredor Nathan, al mateix moment de desenterrar-la.

De debò, era un bon negoci. Qualsevol minaire que no hagués buscat com a producte del seu treball més que una remuneració normal, hauria hagut de sentir-se’n satisfet. Potser sí, però Cebrià no ho estava.

—Ni que una sort com aquesta la tingués cada dos o tres mesos, aniria gaire endavant? Allò que em cal no és pas un diamant de set quirats, són mil o mil cinc-centes pedres com aquesta… altrament, miss Watkins se m’escaparà i anirà a raure a aquell James Hilton o a qualsevol altre rival que no valdrà gaire més!

Anava fent-se aquestes reflexions tot tornant al Kopje, un dia, després de dinar; un dia de calor i polseguera aclaparadores —aquella polseguera roja, encegadora, que flota constantment dintre l’atmosfera de les mines de diamants— quan, de sobte, va fer-se enrera horroritzat, en arribar al tomb d’una cabana aïllada. Un lamentable espectacle s’oferí als seus ulls.

Hi havia un home penjat a la llança d’una carreta de bous aixecada contra el mur de la cabana, la part de darrera a terra i la llança enlaire. Immòbil, amb les mans inertes, aquell cos penjava com una plomada fent un angle d’uns vint graus amb la llança de la carreta, tot plegat dintre una capa de llum esclatant.

Era sinistre.

Cebrià, estupefacte d’antuvi, sentí un violent sentiment de llàstima quan hagué reconegut el xinès Li, penjat pel coll, mitjançant la seva llarga trena de cabells, suspès entre cel i terra.

El jove enginyer no dubtà quant a allò que calia fer en primer lloc. Enfilar-se a la llança, aguantar el cos hissant-lo amb els braços per tal d’evitar els efectes de l’estrangulació i tallar la trena amb el seu ganivet de butxaca. Tot fou fet en mig minut. Baixà el cos amb precaució i deposità el fardell a l’ombra de la cabana.

Ja era hora. Li no estava encara fred. El seu cor bategava feblement, però bategava. Ben aviat obrí els ulls i semblà que reprenia el coneixement alhora que tornava a veure-hi.

Cebrià li féu engolir una mica d’aigua, tallada de vinagre, que duia sempre a la cantimplora.

—Que podeu parlar, ara? —va preguntar maquinalment, oblidant-se que Li no el devia entendre.

L’altre, no obstant això, féu un senyal afirmatiu.

—Qui us ha penjat d’aquesta manera?

—Jo mateix —respongué el xinès, dient-ho com si no hagués fet res d’extraordinari ni de reprensible.

—Vós mateix? Us heu volgut suïcidar, desgraciat? Per què?

—Li tenia massa calor… Li s’avorria! —respongué el xinès. I tornà a tancar els ulls, com si volgués fugir de noves preguntes.

Aleshores, Cebrià s’adonà de la circumstància estranya que la conversa hagués tingut lloc en francès.

—Parleu francès i anglès? —reprengué Cebrià.

—Sí —respongué Li, aixecant les parpelles.

—Els vostres raonaments són absurds! —li digué severament l’enginyer. Un no se suïcida perquè faci calor!… Parleu amb seriositat!… Voleu dir que no hi té alguna cosa a veure, que no és algun truc de Pantalacci?

El xinès abaixà el cap.

—Volia tallar-me la trena —digué abaixant la veu— i estic segur que hauria aconseguit de fer-ho qualsevol dia…

Al mateix moment. Li s’adonà que la famosa trena o cua es trobava entre les mans de Cebrià i que la desgràcia que ell temia per damunt de totes les coses, ja s’havia consumat.

—Sí, senyor!… Aü, m’heu tallat la trena!… —cridà en un to llastimós.

—Calia fer-ho, per tal de despenjar-vos, amic meu! —respongué Cebrià—. Però, què diable!, en aquest país valdreu tant com valíeu abans! Podeu estar tranquil!

El xinès semblava tan desolat d’aquesta amputació que tement Cebrià que cerqués un nou procediment de suïcidi, va decidir tornar-se’n a casa juntament amb Li.

Després d’haver-se calmat i sota la influència d’una tassa de te bullent, Li es va decidir a donar algunes informacions referents a la seva biografia.

Havia nascut a Canton on havia estat educat per al comerç en una casa anglesa. Més tard havia passat per Ceilan, d’allí a Austràlia i, finalment, a Àfrica. Enlloc la fortuna no li havia somrigut. Rentant la roba dels miners no havia guanyat pas més que en altres vint oficis que havia provat. Però la seva «bèstia negra» era Aníbal Pantalacci. Li feia la vida miserable, i sense ell, potser s’hauria resignat a la seva precària existència al Griqualand. En una paraula, s’havia penjat per escapar-se d’aquelles persecucions.

Cebrià el reconfortà i prometé de protegir-lo; li donà per rentar tota la roba que pogué recollir i l’acomiadà, si no consolat, almenys guarit de la seva superstició referent al seu apèndix capil·lar. I sabeu com ho havia aconseguit? Declarant-li d’una manera senzilla, però greu, que la corda del penjat portava sort i que, per tant, la seva malastrugança s’acabaria, ara que portava la cua a la butxaca.

En tot cas, Pantalacci ja no la hi podia tallar!

Aquest raonament, eminentment xinès, va completar el guariment.





7 l’enderrocament


Feia cinquanta dies que Cebrià no havia trobat cap diamant a la seva mina. Cada dia que passava, doncs, li feia més fàstic aquest ofici de minaire que ja li semblava un ofici d’enganyababaus, sobretot quan hom no disposa d’un capital suficient per a la compra d’un «claim» de primer ordre i una dotzena de cafres per treballar-lo.

Un matí, deixant que Matakit i Bardik se n’anessin amb Thomas Steel, Cebrià es va quedar, sol, a la tenda. Volia respondre la lletra d’un amic seu, Faramon Barthès, que li havia enviat notícies seves per mitjà d’un marxant d’ivori que anava al Cap.

Faramon Barthès estava encantat de la seva vida de caceres i d’aventures. Havia matat ja tres lleons, setze elefants, set tigres i un nombre incalculable de girafes, d’antílops i bestiar menut.

Com els conqueridors històrics, ell deia que feia la guerra per la guerra. Amb el producte de les seves caceres no tan sols alimentava el cos expedicionari que portava adjunt sinó que també hauria pogut tenir beneficis considerables amb la venda de les pells i dels ivoris o fent barates amb les tribus cafres entre les quals es trobava.

Acabava la seva carta, dient:

«No vols venir a fer un tomb amb mi fins a la vora del Limpopo? Cap a finals del mes que ve, jo m’hi trobaré i em proposo recórrer-lo, aigües avall, fins a la badia Delagoa, per tal de tornar per mar a Durban on tinc compromís de portar els meus basutos… Deixa per una temporada el teu horrible Griqualand i vine amb mi…»

Cebrià estava rellegint aquesta carta quan una detonació formidable, seguida d’un gran soroll a tot el camp, el féu aixecar-se a corre-cuita i sortir precipitadament de la tenda.

Una collada de minaires, amb gran desordre i gran emoció, corria cap a la mina.

—Un enderrocament! —cridaven per tot arreu.

La nit precedent havia estat molt fresca, gairebé glacial, mentre que el dia havia estat dels més calorosos que s’haguessin sofert mai. Ordinàriament aquests cataclismes es produïen a conseqüència d’aquests canvis brutals de temperatura i de les retraccions de les terres deixades al descobert.

Cebrià corregué vers el Kopje.

En arribar-hi, veié, amb un cop d’ull, el que havia passat.

Tota una enorme paret de terra, d’almenys seixanta metres d’alçada i d’una llargada de dos-cents, s’havia esqueixat verticalment. Milers de quintars de grava se n’havien després, rodolaren cap als «claims», i els ompliren de terra i sorra, de desferres, de rocs. Tot allò que es trobava a la cresta de la mina en aquell moment, homes, bous, carretes, havia saltat al fons de la mina i jeia en aquell abisme.

Per sort, la major part dels treballadors encara no havia baixat al fons de la mina, on mig camp hauria estat engolit per la runa.

El primer pensament de Cebrià fou per al seu soci Thomas Steel. Aviat, però, tingué la satisfacció de trobar-lo entre la gentada que anava a veure el desastre. Immediatament va córrer vers ell i l’interrogà.

—Sí, de quina ens hem escapat! —digué encaixant amb Cebrià.

—I Matakit? —preguntà Cebrià.

—El pobre xicot és allà al fons! —respongué Thomas Steel, assenyalant la desferra que s’havia amuntegat sobre la propietat comuna—. Acabava de fer-lo baixar i esperava que hagués omplert la primera cistella per tal d’hissar-la, quan s’ha produït l’enderrocament.

—Però no ens podem quedar aquí sense fer res per intentar salvar-lo! —cridà Cebrià—. Potser encara viu!…

Thomas Steel sacsejà el cap negativament.

—És poc probable que visqui trobant-se sota quinze o vint tones de terra; d’altra banda, caldrien almenys deu homes treballant dos o tres dies per buidar la mina!

—No hi fa res —respongué resoltament el jove enginyer—. No es dirà que hem deixat una criatura humana enfonsada en aquesta tomba sense provar de treure-la’n.

I, adreçant-se a un dels cafres, a través de Bardik, va fer dir que oferia una prima de cinc xílings per dia a tots els que volguessin ajudar-los a buidar el seu «claim».

Immediatament una trentena de negres s’oferiren i, sense perdre temps, començaren a treballar. Els picots i les pales no mancaven; les cistelles i els cables eren a punt, les carretes també. D’altres minaires blancs, sabent que es tractava de desenterrar un pobre desgraciat, oferiren benèvolament el seu ajut i Thomas Steel, electritzat per l’energia de Cebrià, no era el menys actiu dirigint aquesta operació de salvament.

A migdia ja havien tret unes quantes tones de sorra i de pedres que s’havien apilotat al fons del «claim».

A les tres, Bardik féu un crit com un ronc: acabava d’adonar-se d’un peu negre que sortia d’un munt de terra.

Redoblaren els esforços i, poc després, havien exhumat el cos sencer de Matakit. El pobre cafre estava ajagut d’esquena, immòbil, mort segons totes les aparences. Per un atzar singular, una de les cistelles de cuir que servien per al seu treball li havia caigut damunt de la cara i la hi recobria com hauria fet una màscara.

Aquesta circumstància, que Cebrià observà seguidament, va fer-li pensar que potser podria reanimar-lo; però, en realitat, l’esperança era ben feble, car el cor no bategava, la pell era freda, els membres rígids, les mans crispades per l’agonia i la cara esfereïdorament contreta per l’asfíxia.

Cebrià no es descoratjà. Féu portar Matakit a la cabana de Thomas Steel que era la més propera. L’ajagueren damunt de la taula de triar la grava i el sotmeteren a friccions sistemàtiques, a la respiració artificial, com si es tractés d’un ofegat. No es podia fer altra cosa car no presentava cap nafra, cap fractura, ni cap commoció seriosa.

—Mireu, senyor Meré, com estreny encara un grapat de terra dins la mà —féu observar Thomas Steel, que ajudava a friccionar aquell cos negre.

Els esforços de tots plegats no tardaren a donar un resultat apreciable. La tibantor cadavèrica del jove cafre semblava que desaparegués a poc a poc. La temperatura de la seva pell es modificà sensiblement. Cebrià, que espiava, damunt del cor, el més petit senyal de vida, va creure percebre una lleugera tremolor de bon auguri. Aviat, aquests símptomes s’accentuaren. El pols es posà a batre, una feble inspiració féu pujar de manera gairebé insensible el pit de Matakit i, poc després una expiració més forta indicà un retorn manifest de les funcions vitals.

De cop, dos forts esternuts remogueren aquella gran carcassa negra de cap a peus, fins feia poc encara completament inerta. Matakit obri els ulls, respirà, recobrà el coneixement.

—Hurra! hurra! —cridà Thomas Steel regalimant de suor i suspenent les fregues—. Però no deixa anar aquest grapat de terra que manté entre els dits crispats; no ho veieu, senyor Meré?

L’enginyer tenia altra feina que entretenir-se amb detalls com aquest! Va fer empassar una cullerada de rom al malalt, el sostingué per facilitar-li el treball respiratori i, quan hagué ben tornat en si, l’embolcallà amb unes mantes i ajudat per tres o quatre dels altres negres, el transportà a la seva pròpia habitació del mas Watkins.

Ajagueren el cafre damunt d’un llit. Bardik li va fer prendre una tassa de te fumejant i, al cap d’una estona, Matakit s’adormí pacíficament i calmosa; estava salvat.

Cebrià va sentir al cor aquella alegria incomparable que l’home sent després d’haver arrencat una vida humana de les urpes de la mort. Mentre Thomas Steel i els altres anaven a celebrar l’èxit a la cantina, Cebrià volgué romandre a prop de Matakit; agafà un llibre i interrompia, de tant en tant, la lectura per veure’l dormir com un pare que vigila el son del seu fill convalescent.

Des de feia sis setmanes que Matakit havia entrat al seu servei, no tenia més que motius per estar-ne satisfet; era bon noi, treballador, de caràcter dolç i alegre. No rebutjava cap feina i no temia cap dificultat.

Això no obstant, Matakit tenia un defecte —un defecte molt greu—, que li venia evidentment de la seva educació primària i dels costums adquirits en el seu kraal. Era una mica lladret, ni que fos inconscientment. Quan veia un objecte una mica diferent dels objectes corrents, trobava molt natural d’apropiar-se’l. Els sermoneigs de Cebrià eren inútils i tampoc no servien les amenaces d’acomiadar-lo, si hi tornava. Plorava, demanava perdó, prometia no tornar-hi, i, l’endemà mateix, si es presentava l’ocasió, ja hi tornava a ser.

Els seus furts no eren, gairebé mai, d’importància. S’enamorava de qualsevol cosa: d’una corbata, d’un llapis, foteses així.

—Esperem —es deia Cebrià—, potser amb el temps podré fer-li entendre que aquestes coses no s’han de fer!

Entrada ja la nit, el jove cafre es desvetllà tan fresc i tan tranquil com si no hagués sofert dues o tres hores de suspensió, gairebé completa, de les seves funcions respiratòries, i es posà a explicar allò que li havia succeït. La cistella que li cobrí la cara i una escala que li caigué al damunt, fent arc boterell, el protegiren dels efectes mecànics de l’enderrocament i li reservaren una petita provisió d’aire que el salvà d’una asfíxia completa.

Cebrià el deixà parlar uns moments, li donà beure i menjar i, malgrat les seves protestes, l’obligà a restar enllitat tota la nit. Finalment, un cop assegurat que ja havia passat tot el perill el deixà sol i se’n va anar a fer la seva visita habitual a casa els Watkins.

Necessitava parlar amb Alícia, contar-li les impressions del dia, el fàstic en què anava tenint la mina; estava descoratjat pensant que exposava vides per una sort ben problemàtica de trobar alguns diamants de poca vàlua.

Explicà a Alícia les seves revoltes interiors i els seus maldecaps i li parlà de la lletra que havia rebut del seu amic Faramon Barthès. No valdria més seguir el consell del seu amic? Què hi perdria anant-se’n a les ribes del Limpopo a provar sort amb la caça? Ben segur que seria més noble que no pas rascar la terra, com un avar, o fer que la rasquessin uns pobres diables per a ell.

—Tot això que em dieu —féu Alícia— ja fa temps que ho penso. Em costa de comprendre que un savi com vós hagi acceptat de gust una vida semblant! No és un crim contra vós mateix i contra la ciència? Esmerçar el vostre temps preciós en un treball de manobre que un simple cafre o un vulgar hotentot pot fer millor que vós?, no està gens bé, us ho asseguro. Si tantes ganes teniu de trobar diamants, senyor Meré, per què no els busqueu, més aviat, allí on teniu probabilitats de trobar-ne? Al vostre gresol, per exemple. És a dir, que sou un químic famós, que sabeu millor que ningú què són aquestes miserables pedres i voleu demanar-les a un treball maquinal i ingrat? Si jo fos al vostre lloc, i torno a la meva idea, jo tractaria de fabricar-ne en lloc de provar de descobrir-los ja fets!

La llavor havia estat llançada en bona terra i tantost com arribà a casa no pensà més que en aquelles paraules d’Alícia tan vibrants i tan justes. Allò que podien tenir de quimèriques, desapareixia als seus ulls per no deixar-li veure més que la part generosa, confiada i veritablement tendra que posseïen.

—I per què no, malgrat tot? —es deia—. Savis hi ha hagut que han fabricat robins, maragdes i safirs que, al capdavall, no són més que cristalls d’alúmina diferentment acolorits! D’altres savis han obtingut cristalls de carboni que tenien totes les propietats del diamant, l’únic defecte dels quals era que costaven més cars que els naturals del Brasil, de l’Índia o del Griqualand i, per tant, no responien a les necessitats del comerç. Però si s’ha trobat la solució científica d’un problema, la solució industrial no pot ser lluny! Per què no cercar-la? Jo puc beneficiar-me dels treballs d’aquests savis i de la meva experiència d’haver estudiat el diamant en el seu mateix lloc. Amb una mica de sort, si algú pot reeixir a superar les darreres dificultats, he d’ésser jo!

L’endemà mateix, va advertir a Thomas Steel que no comptés més amb ell ni per treballar a la mina ni per fer-hi treballar d’altres per a ell i que podia desfer-se de la seva part.

Després, es tancà al seu laboratori per tal de pensar en els seus nous projectes.





8 El

gran

experiment


Durant les seves brillants recerques sobre la solubilitat dels cossos sòlids a l’interior dels gasos, recerques que l’havien tingut ocupat tot l’any anterior, Cebrià no havia deixat d’adonar-se que certes substàncies com el sílice i l’alúmina, per exemple, insolubles a l’aigua, són dissolts pel vapor d’aigua a alta pressió i a una temperatura molt elevada.

D’antuvi, resolgué examinar si no podria arribar de la mateixa manera a trobar un element gasós capaç de fondre el carboni per tal d’obtenir-ne una cristal·lització. Totes les temptatives esdevingueren inútils i decidí canviar de direcció.

Cebrià pensava, per analogia, que el diamant podria formar-se als kopjes de la mateixa manera que el sofre a les solfatares. Ja és sabut que el sofre resulta d’una semioxidació de l’hidrogen sulfurat, després que una part s’ha canviat en àcid sulfurós; la resta es diposita en cristalls per les parets de la solfatara.

—Potser —es deia Cebrià—, als jaciments de diamants passa una cosa semblant. Com sigui que una barreja d’hidrogen i de carboni hi arriba necessàriament, juntament amb les aigües i els dipòsits al·luvials, en forma de gasos dels pantans, per què no havia de ser l’oxidació de l’hidrogen, afegida a l’oxidació parcial del carboni, allò que portaria a la cristal·lització del carboni en excés?

Seguint per aquest camí, es tractava d’imaginar un dispositiu experimental que s’apropés tant com fos possible a les suposades condicions de la producció del diamant natural.

Recollí terres del fons de la mina, de la qualitat que creia particularment favorable per a l’experiment. Va fer-ne un morter espès i en va untar, amb tota cura, l’interior d’un tub d’acer d’un mig metre de llargada, d’un gruix de cinc centímetres i un diàmetre interior d’uns vuit centímetres. Aquest tub no era altra cosa que la canya d’un vell canó comprat als encants de ferro vell de Kimberley que Cebrià havia fet serrar i taponar pels caps, i que constituïa un recipient d’una resistència suficient per suportar una enorme pressió al seu interior.

Va introduir-hi fragments de coure, uns dos litres d’aigua i gas de pantà. Els dos extrems quedaren ben reblats. L’aparell ja era construït. No mancava més que sotmetre’l a una calor intensa.

Aleshores fou col·locat en un gran forn de reverber, el foc del qual havia d’ésser alimentat de nit i de dia, de manera que s’obtingués un escalfament al roig blanc que havia de durar unes dues setmanes.

Tant el tub com el forn eren revestits d’una espessa capa de terra refractària, per tal de conservar la més gran quantitat de calor possible i no refredar-se sinó lentament, quan arribés el moment.

Matakit fou encarregat de l’alimentació del forn, a la qual cosa es va dedicar amb tot entusiasme, sobretot des que va saber que es tractava de fabricar diamants.

Tots aquests preparatius, que, posats a París o en una altra capital, haurien resultat d’una certa facilitat, aquí esdevenien molt complicats. Per exemple, el carbó era tan rar que calgué dur-lo de Kimberley i adreçar-se a tres negociants alhora per tenir-ne prou.

Matakit, independentment de la seriositat amb què es prenia les seves funcions d’encarregat del forn i de la cura amb què netejava les provetes i les fioles del laboratori, també tenia les seves hores de lleure i alegria, especialment quan es trobava en companyia del xinès Li, amb el qual havia establert una bona amistat. Tant Matakit com Li estaven extremadament reconeguts a Cebrià per haver-los salvat de la mort. Entre ells, quan parlaven de Cebrià, el motejaven afectuosament de padrinet.

Tots dos lluitaven a la seva manera per tal de veure quin d’ells li resultava més agradable; l’un extremant la cura de la roba que li era confiada per rentar-la i planxar-la i tornant, alguna vegada, una camisa amb botonada d’or, l’altre deixant dissimuladament damunt de la taula alguna fruita o llaminadura, que Cebrià no havia encomanat, o fent que trobés algun objecte, coixí, seient, pell de pantera que venien a afegir-se misteriosament al moblatge de la casa.

Quan els preguntava d’on sortien aquelles coses, no hi havia manera de treure’n l’entrellat. Cebrià prou sospitava que l’origen d’aquelles francesilles no era massa pur i que, potser, només havien costat el treball d’agafar-les. Nogensmenys, no li fou possible mai d’aclarir res. Els dos pillets es llançaven somriures fugissers i mirades d’intel·ligència però no parlaven.

D’altra banda, Cebrià tenia d’altres maldecaps. El pare d’Alícia estava decidit a maridar-la i la casa s’omplia de pretendents. No solament hi havia cada vespre James Hilton. L’alemany Friedel i el napolità Pantalacci, que darrerament havien prosperat molt, també feien colla.

Si Cebrià s’hagués adonat que Alícia els donava molta audiència, hauria sofert molt. Ella, per tal de no disgustar el seu pare, els parlava i els deixava parlar sense demostrar un desdeny especial, però sense fer gaire cas de les seves dites. Tampoc no gosava parlar malament d’aquells pretendents car, en veritat, només es tractava d’una repulsió instintiva i no en tenia motius concrets.

No parava d’estudiar i examinar les teories i les fórmules que s’adeien amb el seu projecte. A cada moment, corria cap a la mina i en portava noves mostres de terres i de roques i tornava a començar les anàlisis fetes i refetes. Estava absort en el seus estudis i com més apressant era el perill de veure miss Watkins escapar-se-li de les mans, més resolt estava a no estalviar res per vèncer-lo.

I, malgrat això, en el fons era tanta la desconfiança en ell mateix que no havia volgut dir res a la noia de l’experiment en curs. Ella només sabia que havia tornat a la química i això ja era prou motiu de contentació.





9 una

sorpresa


El dia en què l’experiment havia de quedar definitivament activat fou un gran dia.

Ja feia dues setmanes que el foc no s’alimentava, la qual cosa havia permès a l’aparell de refredar-se gradualment. Cebrià, considerant que la cristal·lització del carboni ja devia ser feta si és que havia pogut operar-se en aquelles condicions, va prendre el determini de fer treure la capa de terra que servia de caputxa al voltant del forn.

Calgué atacar-la amb forts cops de picot, car s’havia endurit com un maó dintre d’una bòbila. Per últim, va cedir sota els esforços de Matakit i va deixar veure d’antuvi la part superior del forn o capitell, i després, el forn tot sencer.

El cor del jove enginyer bategava a cent pulsacions per minut en el moment en què Matakit, ajudat per Bartik i per Li tragueren el capitell del forn. Totes les seves esperances de felicitat, de glòria i de fortuna estaven posades en aquell cilindre negre que tornava a aparèixer a la seva vista després de tantes setmanes d’espera!

Quina desgràcia!… El canó s’havia rebentat.

Sí! Sota la formidable pressió del vapor d’aigua i dels gasos pantanosos portats a una temperatura de les més elevades, el mateix acer no havia pogut resistir. Malgrat els seus cinc centímetres de gruix el tub havia esclatat com una proveta. En un dels costats, cap al mig, presentava una esquerda ennegrida i torçada per les flames, que semblava una boca mofant-se’n al mateix nas del savi desconcertat. Tant de treball per arribar a aquest resultat! Cebrià anava ja a abandonar el tub a dintre del forn i es preparava per anar-se’n i explicar tot entristit a Alícia el resultat lamentable de l’experiment, quan, per una curiositat de químic, que sobrevivia en ell, va encendre un llumí i l’apropà a l’obertura del tub per tal d’examinar-ne l’interior.

—Segurament —pensava— que la terra amb què l’he guarnit per dintre es deu haver transformat en maó com l’embolcall extern del forn. La suposició tenia fonament. No obstant això, per un fenomen prou singular i que, d’antuvi, Cebrià no pogué explicar-se, una mena de bola d’argila semblava haver-se desprès d’aquest revestiment de terra, després d’haver-se endurit dins del tub.

Aquesta bola, d’un roig negrenc, tenia aproximadament el diàmetre d’una taronja i podia passar fàcilment per l’esquerda. Cebrià la tragué fora i la prengué, amb un cert desdeny, per tal d’examinar-la. Reconeixent que no era més que un tros de terra cuita, separada de la paret interior del tub, anava a llençar-la quan s’adonà que sonava amb so de buit com si fos una olla, dintre de la qual ballava una mena de cascavell molt pesant.

—Una guardiola! —digué Cebrià.

Però hauria estat incapaç de donar una explicació d’aquest misteri i volgué tenir-ne el cor net. Amb un martell colpejà la guardiola que es féu a bocins.

Era una veritable guardiola, que contenia un tresor inestimable. No hi havia manera d’enganyar-se quant a la naturalesa d’aquell roc que es presentà davant dels ulls meravellats de l’enginyer! Aquell roc era un diamant, embolcallat en la seva ganga, exactament igual que la dels diamants ordinaris; però era un diamant de dimensions colossals, inversemblants, sense precedent!

Era més gros que un ou de gallina, bastant semblant d’aspecte a una patata i devia pesar, almenys, tres-cents grams.

—Un diamant!… Un diamant artificial! —repetia a mitja veu Cebrià estupefacte. És possible? He trobat, doncs, la solució al problema de la seva fabricació, malgrat l’accident del tub?… Sóc ric?… I Alícia, doncs, pot ser meva?

I repensant-s’ho poc després, disposat a no creure allò que veia, digué:

—És impossible!… És una il·lusió! Un miratge!, rosegat pel dubte, afegí:

—No tardaré a esbrinar-ho!

I, atropelladament, boig d’alegria, deixà corrent el camí del mas Watkins i penetrà, com un obús, a casa de Jacobus Vandergaart.

Només entrar, havia posat el seu «roc» damunt de la taula i s’havia encreuat de braços. Digué:

—Què me’n dieu?

—És el diamant més gran que hi hagi al món respongué Jacobus —quatre o cinc vegades més gros que el Koh-i-Nor, la «muntanya de llum», orgull del Tresor Reial d’Anglaterra, que pesa 179 quirats! Dues o tres vegades més gros que el Gran Mogol, la pedra més gran coneguda, que pesa 280 quirats! No té comparació amb cap dels diamants coneguts! Em fa l’efecte que, després de la talla, encara pesarà uns 400 quirats. No es pot avaluar una pedra així! Fuig de qualsevol càlcul! I, encara, tot depèn del color i de la qualitat, que no es podran apreciar fins que sigui ben tallat i ben polit!

Cebrià ja no escoltava. Precipitadament, digué:

—Perdoneu, però us he deixar immediatament.

Recollí la pedra, i corrent sempre, emprengué el camí del mas Watkins.

Sense ni tan sols trucar, obrí la porta i en trobar-se amb Alícia i sense reflexionar ni mirar res més, li féu un petó a cada galta.

—Què us passa? —preguntà Mr. Watkins, un xic escandalitzat d’aquesta manera de comportament.

—Perdoneu, perdoneu!… Estic boig d’alegria! Mireu, mireu això que us porto…

Mr. Watkins i Aníbal Pantalacci seien al voltant de la taula, fent una partida de «piquet» i Cebrià llançà entremig d’ells el famós diamant.

Tots quedaren meravellats i esmaperduts…

—L’heu trobat vós mateix en el vostre «claim»? —va fer Mr. Watkins.

—Trobat? —respongué Cebrià triomfant—, més que això, l’he fabricat de cap i de nou!… Mr. Watkins, no us sembla que la química té coses bones? La troballa us la dec a vós, senyoreta Alícia, per haver-me aconsellat de tornar-me a embolicar amb la química. Si no hagués estat per la vostra indicació, jo no hi hauria pensat mai!

Watkins i Pantalacci miraven el diamant i, després, es miraven l’un a l’altre, sense saber què dir. Finalment, preguntaren:

—Això ho heu fabricat vós mateix?… Així, doncs, és una pedra falsa?

—Sí, si ho voleu així —respongué Cebrià—; una pedra falsa avaluada per Jacobus Vandergaart en cinquanta o cent milions, qui ho sap? Ni que només sigui un diamant artificial, obtingut per un procediment que jo he inventat, no deixa d’ésser perfectament autèntic… Ja podeu veure que no li manca res… ni la seva ganga!

—I podeu fer-ne d’altres de semblants?

—Tants com en vulgueu; us en puc fer a palades!… deu, cent vegades més grossos que aquest que teniu a les mans… podreu empedrar, si voleu, tots els camins del Griqualand! El més difícil és el primer pas; ara, un cop franquejat, la resta no és més que qüestió de detalls i disposicions tècniques…

—Si és així com dieu, però, pot ser la ruïna dels propietaris de mines; la meva, la de tothom!

—Naturalment! —digué Cebrià— quin interès voleu que tingui la gent a remenar i gratar la terra per fer-se amb alguns diamants de poc valor, quan serà tan fàcil fabricar-ne de totes les mides com si fossin pans de quatre lliures!

—Però, això és monstruós! —replicà Mr. Watkins—. És una infàmia!… Una abominació!… Si això que dieu és veritat, si realment posseïu aquest secret… —La sufocació féu que s’aturés.

—Ja veieu —digué Cebrià— que no parlo perquè sí, car us porto la mostra del meu primer producte!… I em sembla que és prou gros per convèncer-vos!

—Doncs bé —respongué Mr. Watkins, que ja havia recuperat l’alè—, si és veritat… si és veritat, us haurien d’afusellar ara mateix al carrer gran del camp, senyor Meré!… Heus ací la meva opinió!

—I també la meva! —cregué convenient afegir Pantalacci.

Miss Watkins, empal·lidint, s’havia aixecat.

—Afusellar-me perquè he resolt un problema de química, plantejat des de fa cinquanta anys? Seria molt fort…

—No us en rigueu! Heu pensat en les conseqüències d’això que vós anomeneu la vostra descoberta? Tot el treball de les mines aturat… el país desposseït de la seva més gloriosa indústria… jo, per exemple, reduït a demanar caritat!

—Francament, no havia pensat en tot això, però considero que són les conseqüències del progrés industrial, i per tant, la ciència no pot afligir-se’n… A més, quant a vós, Mr. Watkins, no tingueu cap mena de por, prou sabeu el motiu que m’ha portat a fer aquestes recerques!

John Watkins, veient el partit que es podia treure de la qüestió i deixant de banda allò que pogués pensar-ne el napolità, féu un canvi:

—Ben mirat, potser teniu raó… pensant-ho bé, crec que ens podrem entendre. Per què fabricar una quantitat excessiva de diamants? Seria rebaixar-ne el valor. La millor solució fora guardar el secret amb tota cura, usar la descoberta amb moderació i fabricar només dues o tres pedres com aquesta o, fins i tot, conservar únicament aquesta primera, puix que ja us assegura, tot d’una, un capital considerable i us converteix en l’home més ric del país… D’aquesta manera, tothom restaria content i no lesionaríeu interessos respectables.

El dilema de Cebrià era, o bé guardar el secret, fer que el món l’ignorés i abusar-ne per enriquir-s’hi, o bé menysprear, d’un cop, tots els diamants naturals i artificials i renunciar a la fortuna, per tal d’arribar… a què?… a arruïnar tots els minaires del Griqualand, del Brasil, de l’Índia…

I, no obstant això, comprenia que escollir el partit de la sinceritat, de l’honor, de la fidelitat a la ciència, era renunciar sense remei a la mateixa esperança que havia estat el mòbil principal del seu descobriment! De quin somni més alt no el féu caure aquest dilema! Però, decidint-se, digué:

—Mr. Watkins, si guardés per a mi el secret del meu descobriment, seria un falsari. Els resultats obtinguts per un savi, no són de la seva propietat! Formen part del patrimoni universal! Reservar-se’n la més petita parcel·la en interès propi seria fer-se culpable de l’acte més vil que pot cometre un home! No ho faré!… No esperaré ni una setmana, ni un dia per fer conèixer a tothom la fórmula que l’atzar, ajudat d’una mica de reflexió meva, ha fet caure a les meves mans. Demà mateix trametré a l’Acadèmia de Ciències de França el secret del meu procediment! Adéu-siau! Us dec que m’hageu fet adonar clarament d’un deure que jo oblidava!… Senyoreta Watkins, jo havia somiat… era un bell somni, però cal renunciar-hi!

Abans que Alícia hagués pogut fer cap moviment vers ell, Cebrià agafà de nou el seu diamant i, saludant a tothom, sortí.





10 en

que

John

Watkins

reflexiona


En deixar el mas de Watkins, Cebrià, amb el cor romput però resolt a fer allò que ell considerava un deure professional, se’n tornà a casa de Jacobus Vandergaart. El corredor Nathan, que en la darrera visita de Cebrià era present, ja no hi era. Havia tingut pressa d’anar a escampar la notícia de la troballa que interessava tan directament els minaires.

Cebrià no s’inquietava dels rumors de tota mena que corrien pel camp; tenia pressa de comprovar, amb el vell Vandergaart, la qualitat i el color de la pedra, abans de redactar el seu informe.

—Volgut Jacobus —digué tot seient al seu costat—, us agrairé que talleu una faceta en aquest grumoll de la pedra a fi que puguem veure un xic què hi ha sota la ganga.

—No hi ha res de més fàcil —digué el vell lapidari agafant el roc de les mans del seu amic—, heu escollit bé l’indret a tallar —digué, adonant-se del petit gep que hi havia en un dels costats de la gemma, la qual, a part d’això, era d’una forma oval perfecta.

Tot seguit, Jacobus Vandergaart es posà a treballar i, després d’haver escollit en un platet una pedra bruta d’uns quatre o cinc quirats que va fixar al cap d’una mena de maneta, es posà a fregar les dues pel·lícules exteriors l’una contra l’altra.

Aquest treball, molt llarg i molt monòton, necessità unes dues hores. Quan la faceta fou prou ampla per permetre de jutjar la naturalesa de la pedra, calgué, encara, polir-la a la mola i això també l’entretingué un cert temps.

Finalment, cedint a llur curiositat s’aproparen els dos homes per comprovar el resultat de l’operació.

Una formosa faceta de color d’atzabeja (lignit negre), però d’una limpidesa i d’una brillantor incomparables, s’oferí a les seves mirades.

El diamant era negre! Raresa gairebé única o molt excepcional, la qual cosa encara afegia més valor a la pedra.

Les mans de Jacobus tremolaven d’emoció tot fent-la relluir a la claror del sol ponent.

—És la gemma més extraordinària i més bella que hagi reflectit mai els raigs del sol —deia Jacobus amb una mena de respecte religiós—. Com serà, quan podrà reflectir per totes les seves facetes?

Jacobus Vandergaart, després de certs escrúpols sobre si valdria més escollir unes mans més joves i més fermes que les seves, acceptà d’encarregar-se del treball, però davant del perill que representava guardar un objecte d’aquell valor a casa seva i amb por de les enraonies que, segurament, corrien pel camp, tenint en compte, a més, que entre els minaires i els seus ajudants hi havia gent de tota mena, proposà a Cebrià i aquest acceptà, d’endur-se el diamant a Bloemfontein o a Hope-Town, on ningú no el coneixeria i on podria, en una petita habitació llogada, dur a terme el seu treball sense despertar cap sospita.

—Penseu, així i tot, que potser em caldrà un mes sencer per tallar la pedra i que, anant i venint, puc sofrir força accidents!

—No importa, senyor Vandergaart, feu-ho si creieu que és la millor cosa que es pot fer i si el diamant s’arribés a perdre, el mal tampoc no seria tan gran!

Jacobus va mirar el seu amic amb una mena de por. Aquell cop de sort no li hauria fet perdre la raó?

Cebrià va comprendre el seu pensament i somrigué. Li explicà d’on provenia el diamant i com era possible fabricar-ne d’altres, tants com en volgués. Però ja fos que el vell lapidari no s’ho acabava de creure, ja fos que, per algun motiu personal, no volia romandre isolat a la seva cabana, cara a cara amb una pedra de cinquanta milions o més, insistí per tal d’anar-se’n immediatament.

Així, doncs, després d’haver reunit les seves eines i les seves coses en un vell sac de cuir, va fermar a la seva porta una pissarra on hi havia escrit: Absent per negocis, es ficà la clau a la butxaca, el diamant a la seva armilla i se n’anà.

Cebrià l’acompanyà durant dues o tres milles pel camí de Bloemfontein i no el deixà fins després de moltes insistències.

Arribat a casa, i sense fer gairebé honor al sopar que Matakit li havia preparat, va començar a rumiar i a redactar la nota que pensava enviar, pel proper correu, a l’Acadèmia de Ciències. Pensava fer una descripció minuciosa i completa del seu experiment i fer-la seguir d’una teoria molt enginyosa sobre la reacció que devia haver donat naixença a aquell magnífic cristall de carboni.

«El caràcter més remarcable d’aquest producte, deia entre altres coses, és la seva identitat completa amb el diamant natural i, sobretot, la presència d’una ganga exterior».

Sobre la presència d’aquesta ganga, Cebrià l’atribuïa a la capa de terres de la mina amb la qual havia entapissat l’interior del seu recipient. La manera com aquesta terra s’havia desprès de les parets del canó i havia format l’embolcall del cristall, no era senzilla d’explicar, creia que les experiències ulteriors ja ho aclaririen. Potser es tractava d’un fenomen nou d’afinitat química, la qual cosa es prometia d’estudiar. No pretenia donar de bell antuvi la teoria completa i definitiva de la seva descoberta. Allò que volia era comunicar-ho, sense perdre temps, al món dels savis, provocar la discussió i projectar llum sobre fets encara obscurs i inexplicables per a ell.

Una vegada començada la memòria i esperant poder completar-la amb noves observacions, abans d’enviar-la a qui correspongués, Cebrià prengué una mossada i se’n va anar a dormir.

L’endemà al matí, tot passejant pel camp examinant els diferents terrenys de les mines, no s’adonà de les mirades poc amistoses que, visiblement, l’acollien en passar. No se n’adonava per tal com havia oblidat les conseqüències del seu experiment tan durament establertes el dia anterior per John Watkins, és a dir, la ruïna, tard o d’hora, dels concessionaris i de les concessions mineres del Griqualand. Això, tractant-se d’un país semisalvatge on, sovint, la justícia s’aplicava amb les pròpies mans feia pensar! Si la fabricació de diamants esdevenia una indústria pràctica, tots els milions enterrats a les mines de tot el món podien considerar-se perduts sense remei. Potser l’enginyer podria guardar el seu secret, però ja havia declarat ben clarament que no pensava fer-ho.

Durant una nit de malson en què John Watkins només féu que somniar diamants inversemblants de valor incommensurable, el pare d’Alícia havia reflexionat així: que Pantalacci i d’altres minaires poguessin veure amb inquietud i còlera la revolució que la descoberta de Cebrià portaria a l’explotació dels terrenys diamantífers, era molt natural puix què els explotaven pel seu compte. La seva situació, com a propietari del mas Watkins, no era la mateixa. És clar que si els «claims» eren abandonats a conseqüència de la baixa de valor de les gemmes, si tota aquella generació de minaires abandonava els camps, el seu mas perdria valor, els seus productes no es vendrien fàcilment i les seves cases i cabanes no es llogarien per manca de llogaters i qui sap si un bon dia no hauria de deixar, també ell, un país esdevingut improductiu.

Ara que —pensava ell— abans d’arribar a tals extrems, encara havien de passar alguns anys! La fabricació dels diamants havia de tardar molt abans d’esdevenir una cosa pràctica, ni que fos amb els procediments de Cebrià Meré. No havia estat un cop de sort o d’atzar? Però amb atzar o sense, la pedra de Cebrià no deixaria de valer una bona cinquantena de milions, ni que fos artificial! No hi ha més remei que retenir aquest home, costi el que costi! Almenys, durant un bon temps hem d’evitar que escampi per aquí i per allà el seu immens descobriment. Cal que aquesta pedra entri definitivament a la família Watkins i que no en surti si no és contra un nombre respectable de milions! Retenir l’home que l’ha fabricada, és prou fàcil, fins i tot sense comprometre’s del tot. A Alícia la tenim aquí i, amb ella, jo sabré prou bé retardar la seva marxa a Europa!… Sí, sí, encara que li hagi de prometre que s’hi podrà casar!… encara que li hagi de donar la meva filla!

Al capdavall Alícia no podrà plànyer-se’n. Ell l’estima i no crec que ella li sigui insensible. Què hi ha millor que unir aquests dos cors fets l’un per a l’altre?… o, almenys, fer-los creure i esperar aquesta unió fins al moment en què tot l’afer sigui aclarit… Pantalacci i els altres poden anar-se’n al diable; cadascú a la seva fins i tot en aquest país!

Havia decidit, doncs, de fer que les coses no esdevinguessin brusques i d’antuvi l’interessava tornar a veure el seu llogater, per tal de reveure el famós diamant que, en el seu somni, havia pres proporcions fabuloses.

—Bon dia, senyor Cebrià! Heu pogut dormir tranquil aquesta nit? —li digué Watkins.

Cebrià respongué que havia dormit com de costum i en estranyar-se Watkins que tots aquells milions que havien sortit del canó no haguessin interferit el repòs de l’enginyer, aquest digué:

—De cap manera; heu de tenir en compte que el diamant valdria milions si fos l’obra de la natura, no la d’un químic…

—Però, amic Cebrià, esteu segur de poder fabricar un altre diamant com aquest?

Cebrià dubtà, puix que sabia que en experiments com aquest, sempre poden presentar-se dificultats.

—Ho veieu? —reprengué Watkins— no podríeu pas respondre’n; per tant, fins que no tingueu un altre èxit, el vostre diamant conservarà un valor enorme!… Per què hauríem de dir a tothom que es tracta d’una pedra artificial?

—Us he de repetir que no m’és possible d’amagar un secret científic d’aquesta importància!

—Sí, sí… ja ho sé —digué Watkins tot fent signe a Cebrià de callar com si tingués por que el sentissin des de fora—. Ja en parlarem, però no penseu en Pantalacci i en els altres. No diran res, car el seu interès és de no dir res!… Espereu, espereu i, sobretot, penseu que la meva filla i jo mateix estem contentíssims, sí, sí, contentíssims de la vostra sort… Per cert que m’agradaria tornar a veure aquest famós diamant perquè ahir gairebé no el vaig poder examinar.

—És que no el tinc! —respongué Cebrià.

—Ja l’heu enviat a França? —cridà Mr. Watkins, aixafat només de pensar-ho.

—No, perquè en estat brut no s’hauria pogut jutjar la seva bellesa.

—Què n’heu fet, doncs? Per tots els sants d’Anglaterra, a qui l’heu donat?

—L’he donat a Jacobus Vandergaart per tallar-lo i no sé on se l’ha endut.

—Com heu pogut confiar un diamant així a aquest vell boig? Això és demencial, senyor Meré, això és demencial!

Cebrià li respongué que una pedra d’aquell valor, per als qui no en coneguessin l’origen, no seria fàcil de vendre-la secretament. Watkins acceptà, de moment, aquest argument però no quedà tranquil i hauria donat molt, però molt… per tal que l’imprudent Cebrià no l’hagués confiat al vell lapidari o, almenys, per tal que aquest darrer ja hagués tornat.

Però el vell Jacobus havia demanat un mes i, per impacient que fos Mr. Watkins, bé calia esperar.

Els seus comensals habituals, Pantalacci, herr Friedel i el jueu Nathan sovint li parlaven del diamant, en absència de Cebrià, i, sempre era per fer observar que el temps, passava i que el lapidari no tornava. Deien que si li era difícil de vendre una gemma de tant valor, en canvi no li resultava pas impossible de clivellar-la i convertir-la en quatre o sis pedres de dimensions encara ben respectables.

Aquestes discussions pertorbaven l’ànima de Mr. Watkins que ja començava a pensar que Jacobus Vandergaart no tornaria. Només Cebrià creia fermament en l’honradesa del vell lapidari i afirmava que tornaria el dia convingut. Tenia raó.

El lapidari tornà quaranta-vuit hores abans de la data fixada. Arribà a casa seva durant la nit i acabà de polir i passar per la mola el diamant i, al matí del dia que feia vint-i-nou, es presentà a casa de Cebrià.

—Ací teniu el roc —digué simplement, dipositant damunt de la taula una capseta de fusta.

Cebrià l’obrí i quedà enlluernat.

Sobre un jaç de cotó blanc, un enorme cristall negre, en forma de romboide dodecagonal llançava llampecs prismàtics d’una tal brillantor que el laboratori semblava quedar-ne il·luminat. Produïa l’efecte més meravellós i més torbador. Hom se sentia en presència d’un fenomen veritablement únic, d’un joc de la naturalesa probablement sense precedents. Deixant de banda el seu valor, l’esplendor de la joia enlluernava per si mateixa.

—No és, únicament, el diamant més gros del món, és el més bell que mai s’hagi contemplat! —digué seriosament Vandergaart amb un xic d’orgull patern. Pesa quatre-cents trenta-dos quirats! Podeu enorgullir-vos d’haver fet una obra mestra, la vostra prova ha estat una obra reeixida.

Cebrià no havia respost res als compliments del vell lapidari; per a ell, només es tractava d’un descobriment curiós. D’altres s’havien acarnissat, sense èxit, allí on ell havia vençut. Però, quines conseqüències pràctiques i útils per a la humanitat tindria la fabricació del diamant artificial? Tot reflexionant, Cebrià abandonava l’embriaguesa dels primers moments i el diamant ara ja només li semblava una pedra sense valor a la qual, ben aviat, fins i tot el prestigi de la raresa mancaria.

—Què hi ha de nou? —preguntà Mr. Watkins quan Cebrià entrà a saludar-lo portant a la mà l’estoig amb el diamant tallat—. Ja ha arribat Jacobus?

—Aquest mateix matí —respongué Cebrià.

—Amb el diamant?

—Amb el diamant, tallat admirablement i que encara pesa quatre-cents trenta-dos quirats!

—Oh! i el porteu al damunt!

—Mireu-lo!

El cultivador agafà l’estoig, l’obrí i els seus ulls brillaren gairebé tant com el diamant que contemplava d’una manera extàtica. Li saltaren les llàgrimes i se li trencà la veu, adreçant-se al mateix diamant i dient-li:

—Oh! bella pedra, pedra superba… ja has tornat!… Bona minyoneta!… Com brilles!… Com peses!… Quant deus valer?… Què en farem, de tu, bonica?… T’enviarem al Cap i d’allí a Londres per tal que et vegin i t’admirin?… Qui serà prou ric per comprar-te?… Si la mateixa reina et volgués, li caldria fer votar una llei al Parlament o iniciar una subscripció nacional!… Ja et veig, dormint, a la Torre de Londres, al costat del Koh-i-Nor que, vora teu, farà l’efecte d’un germanet petit!

Davant de l’entusiasme del seu pare, Alícia va mirar, per primera vegada a la seva vida, un diamant amb un cert interès.

—És bell de debò!… Brilla com un tros de carbó que és; però com un carbó incandescent —digué, agafant-lo curosament del seu jaç de cotó i, anant vers el mirall, es posà el diamant al front enmig del seus cabells rossos.

—Mireu, una estrella muntada damunt d’or —digué, amb galanteria Cebrià, sorprès, ell mateix, de la seva frase.

—Teniu raó!… sembla una estrella —cridà Alícia picant de mans amb alegria—, hem de deixar-li aquest nom! Per què no el bategem amb el nom de l’Estrella del Sud? Ho voleu, senyor Cebrià?… No és negre com les belleses indígenes d’aquest país i brillant com les constel·lacions del nostre cel austral?

—Que sigui l’Estrella del Sud —digué John Watkins que no donava gaire importància al nom—, però vés amb compte; si caigués, es trencaria com si fos de vidre…

—De debò? Tan fràgil és? —respongué Alícia amb desdeny i tornant a dipositar la gemma al seu estoig. Pobra estrella, no ets més que un astre de per riure, un vulgar «cul de got»?

—Un cul de got!… —digué Mr. Watkins sufocat—. Les criatures no respecten res!…

—Senyoreta Alícia! —digué aleshores Cebrià—, per haver-me encoratjat a cercar la fabricació artificial dels diamants i com que és gràcies a vós que aquest diamant existeix avui i que, als meus ulls, és una joia que no tindrà cap valor comercial quan el seu origen serà conegut, em permetreu que us en faci ofrena com a record de la vostra sortosa influència en els meus treballs!

—Què dieu ara? —féu Mr. Watkins sense poder dissimular el que sentia davant d’aquesta proposta inesperada.

—Senyoreta Alícia —reprengué Cebrià—, aquest diamant és vostre… us l’ofereixo… us el dono!

I, per tota resposta, miss Watkins allargava les mans al jove enginyer, que les premia tendrament entre les seves.





11 l’estrella

del

Sud


No parava de presentar-se al mas una corrua contínua de visitants delerosos de veure la meravella que, com no es va tardar gaire a saber, pertanyia a miss Watkins, i de la qual meravella el seu pare era guardià, més que no pas ella mateixa. Res no havia transpirat sobre l’origen artificial del diamant, de l’una banda perquè els minaires ja havien tingut prou cura de no esbombar un secret que podia portar-los a la ruïna i, de l’altra, perquè Cebrià no volia deixar res a l’atzar i havia decidit no enviar la seva memòria relativa a l’Estrella del Sud, fins a haver corroborat el seu èxit amb un segon experiment. Volia estar segur de poder fer per segona vegada allò que havia fet a la primera.

La curiositat pública estava extremadament sobreexcitada i Mr. Watkins no hauria pogut refusar, decentment, de satisfer-la; tan gran era la seva vanitat. Va col·locar l’estoig, amb el diamant sobre l’encoixinat de cotó, al capdamunt d’una columneta de marbre blanc davant de l’escalfapanxes del seu menjador i, seient a la seva poltrona, es passava el dia vigilant la joia i mostrant-la al públic.

James Hilton li va fer present el perill que corria, exhibint als ulls de tothom aquell enorme valor. Segons ell, era indispensable demanar a Kimberley una guàrdia especial de policia o, tal vegada, la propera nit no passaria sense entrebancs.

Així ho féu Watkins i de Kimberley arribaren vint-i-cinc policies de cavall que foren allotjats al mas.

L’afluència dels tafaners creixia cada dia que passava i la celebritat de l’Estrella del Sud desbordà aviat els límits del districte i arribà fins a les viles més allunyades. Els diaris de la colònia consagraren articles descrivint-ne les dimensions, la forma, el color i la seva brillantor. La notícia passà a Anglaterra i, des d’allí, s’escampà per tot el món.

Mr. Watkins volgué donar un gran banquet en honor del diamant que ell ja veia convertit en monedes fos quina fos la idea de Cebrià i de la seva filla. Aquell dia s’assentaren a taula vuitanta invitats, sota d’una tenda aixecada i recolzada en una de les parets de la casa. Hi assistia la brigada de policia vinguda expressament i tots els principals personatges del camp i els seus voltants. Un bou sencer fou rostit acompanyat d’uns quants moltons i altre bestiar del que es caçava en aquelles contrades; muntanyes de verdura, llegums i fruites, botes senceres de cervesa i de vi, en fi, un àpat pantagruèlic.

Fins i tot els animals del mas prengueren part en la festa: bous, gossos i, sobretot els estruços de miss Watkins anaven pidolant les sobralles del festí.

Alícia, asseguda davant del seu pare, al capdavall de la taula, feia els honors amb la seva gràcia acostumada, però amb un pesar secret encara que comprengués el motiu de llur abstenció, ja que ni Cebrià Meré ni Jacobus Vandergaart no assistien a la festa.

El jove enginyer havia evitat tant com era possible la freqüentació dels Friedel, Pantalacci i d’altres de semblants, donada la manera d’ésser d’aquesta gent. A més, estava assabentat de les intencions poc benèvoles i, encara, de les amenaces que havien apuntat envers el descobridor d’aquella fabricació artificial que podia deixar-los a la ruïna. Quant a Jacobus Vandergaart, havia quedat ressentit de la desconfiança que li havia manifestat Watkins mentre ell era a fora tallant el diamant, i com Cebrià, no volgué prendre part en la festa.

Si s’havia mantingut un cert ordre durant el banquet, aquesta circumstància era deguda a la presència de miss Watkins; altrament, les bromes pesades de Pantalacci i d’altres, entre les quals podia comptar-se la de fer focs artificials al dessota de la taula, fer beure dotze botelles de ginebra l’una darrera l’altra a l’home més gras de la colla o coronar l’espectacle amb un gran pugilat general i un combat «amistós» a trets de revòlver.

Mr. Watkins els interrompé a tots i pronuncià un discurs en el qual es va remuntar a la seva època de joventut i va celebrar una vegada més el motiu de la reunió, o sigui, festejar el diamant més gros del món, la prosperitat del Griqualand, la fermesa dels preus del mercat mundial de diamants, i finalment, desitjar un feliç viatge a l’Estrella del Sud, que havia d’ésser portat al Cap, d’antuvi i, després a Anglaterra, on irradiaria la seva bellesa!

Algú va manifestar que tal vegada existiria algun perill de fer viatjar una pedra d’aquest valor; però Mr. Watkins digué que aniria prou ben escortada i que molts d’altres diamants havien viatjat i arribat a bon port.

—És veritat —va dir Alícia—, fins i tot el diamant del senyor Durieux de Sancy va arribar a bon port i, no obstant això, sense el sacrifici del seu criat…

En ésser preguntada sobre l’anècdota que acabava d’esmentar Alícia, sense fer-se pregar, explicà:

—El senyor de Sancy era un gentilhome francès de la cort d’Enric III. Posseïa un famós diamant (encara avui anomenat amb el seu nom). La pedra havia pertangut a Carles el Temerari, que la portava al damunt quan fou mort davant les muralles de Nancy. Un soldat suís trobà la gemma sobre el cadàver del duc de Borgonya i la vengué per un florí a un pobre sacerdot que, al seu torn, la cedí per cinc o sis a un jueu. Més tard passà a mans del senyor de Sancy. En un moment determinat el Tresor reial es trobà en un gran compromís i el senyor de Sancy va consentir a empenyorar la pedra per tal d’avençar-ne el valor al rei. El prestador habitava a Metz. Calgué, doncs, confiar la pedra a un criat perquè la hi portés.

—No us fa por que aquest criat fugi cap a l’estranger? —van preguntar al senyor de Sancy.

—Estic ben segur d’ell —respongué.

Malgrat aquesta seguretat ni l’home ni el diamant no arribaren a Metz.

—Estic segur del meu servent —deia Sancy—, l’han d’haver assassinat.

I, en efecte, cercant-lo, van arribar a trobar el seu cadàver a la cuneta d’un camí.

—Obriu-li el ventre —digué el senyor de Sancy—, el diamant ha d’ésser dintre del seu estómac.

Així ho feren i l’afirmació es trobà justificada. L’heroi humil, el nom del qual la història no ha recordat, havia estat fidel fins a la mort, al deure i a l’honor i, segons digué algú, amb l’esclat del seu acte va esborrar la brillantor de la joia que transportava.

—Em sorprendria molt —finí Alícia— si arribat el cas, l’Estrella del Sud no inspirés una abnegació semblant durant el seu viatge!

Una aclamació unànime saludà aquestes paraules; vuitanta braços s’alçaren amb un nombre igual de gots i tots els ulls es giraren cap a l’escalfapanxes per tal de rendir un homenatge afectiu a la incomparable gemma.

L’Estrella del Sud no era damunt del pedestal on, feia poc encara, brillava darrera de John Watkins!

L’estranyesa d’aquelles vuitanta cares era tan manifesta, que l’amfitrió es va girar per veure’n la causa.

Tan aviat com s’adonà de la manca del brillant, s’esfondrà a la seva poltrona com ferit pel llamp.

Cuitaren a atendre’l, a desfer-li la corbata, a tirar-li aigua a la cara… per fi, tornà en si del seu anorreament.

—El diamant! —cridà amb veu de tro—, el diamant… qui ha agafat el diamant?

—Que no surti ningú —va cridar al cap de la brigada de policia, tot fent ocupar les sortides.

Tots els invitats es miraven estupefactes o canviaven en veu baixa llurs impressions. No feia ni cinc minuts que tots ells havien, o almenys pensaven haver vist el diamant. Però bé calia rendir-se a l’evidència: el diamant havia desaparegut.

—Demano que tots els presents siguin escorcollats abans de sortir! —proposà Thomas Steel amb la seva franquesa ordinària.

—Sí, sí, —respongué unànimement l’assemblea.

L’oficial de policia féu arrenglerar tothom contra la paret i començà per escorcollar-se ell mateix. Tragué enfora les seves butxaques, es desembarassà de les sabates, féu palpar els seus vestits a qui volgués fer-ho i, després, procedí a un examen de cada un dels seus homes i de tots els hostes que desfilaren davant d’ell i foren sotmesos successivament a una minuciosa investigació.

Aquests escorcolls no donaren cap resultat.

Aleshores es passà revista a tots els racons… però no s’hi trobà rastre del diamant!

—Ah! no hem escorcollat els cafres encarregats del servei —digué el cap de la policia.

—Naturalment, han d’ésser els cafres; són prou lladres per haver-ho fet!

Els negres ja havien sortit de la tenda i restaven ajupits fent rotllana al voltant d’una gran foguera, menjant-se les sobralles del banquet, que els havien estat donades, i començant el concert de la festa que feien a la seva manera. Guitarres fetes d’una carbassa, flautes en las quals es bufa amb el nas, tam-tams sonors de tota mena amb soroll eixordador com comença tota gran manifestació musical dels indígenes d’Àfrica del Sud.

Aquells cafres ni sabien exactament què era allò que es volia d’ells; els feren entrar, foren escorcollats els seus poc abundants vestits i també aquestes recerques resultaren inútils i infructuoses.

Algú féu observar que si el lladre es trobava entre els cafres —i prou devia trobar-s’hi— havia tingut deu vegades temps de fer fonedís l’objecte.

—És ben cert —digué el cap de policia—, potser només hi ha una manera de fer que el lladre es denunciï; és adreçar-se a un endevinaire de la seva raça. A vegades el sistema dóna resultat…

—Si ho permeteu —digué Matakit, que es trobava entre els cafres i que tenia un cert ascendent sobre els seus companys—, puc fer la prova.

Per començar, va aspirar dues o tres preses de tabac, tret d’una tabaquera feta de banya que no abandonava mai.

—Primerament, farem la prova de les branquetes!

D’uns matolls d’allí prop, va trencar i va tallar una vintena de branquetes d’igual llargària, que va repartir entre els cafres arrenglerats i se’n quedà una per a ell.

—Ara us escampareu per aquí durant un quart d’hora —digué amb un to solemne als seus companys— i quan sentireu tocar el tam-tam, tornareu. Si el lladre és algú de vosaltres, la seva branqueta s’haurà allargat de tres dits!

Els cafres es dispersaren visiblement emocionats perquè coneixien prou bé els procediments sumaríssims de la justícia del Griqualand, on una persona era ràpidament agafada i, sense temps de defensar-se, encara més ràpidament penjada.

Els invitats comentaven el procediment de Matakit i cadascú en deia la seva.

—Si el lladre és algun d’aquests cafres, no tornarà pas deia l’un.

—Sí, però només això ja el delataria! —deia l’altre.

—O, potser, tallarà tres dits de la llargada de la branqueta, temorós que se li allargui com ha indicat Matakit.

—Tal vegada és això mateix allò que espera l’endevinaire i aquest escurçament maldestre serà allò que denunciarà el culpable.

Passat el quart fixat per Matakit, aquest féu sonar el tam-tam i tots els cafres comparegueren. Els demanà les branquetes i observà que totes eren iguals. Ja anava a deixar córrer la prova quan se li acudí de comparar les branquetes tornades amb la seva. Totes eren més curtes de tres dits! Els pobres cafres havien considerat prudent prendre precaucions contra un possible allargament de la branqueta que, segons les seves supersticions, podia molt bé produir-se. Això, de totes maneres, no indicava una consciència perfectament pura i, allò més segur era que durant el dia haguessin robat un diamant o altre dels que trobaven a la mina.

Després d’una rialla general en constatar aquest resultat inesperat i davant del posat d’humilitat de Matakit en veure que una màgia que li havia donat resultat algunes vegades al seu «kraal» no feia efecte en terra civilitzada, el cap de policia se n’anà, emportant-se els seus homes i dient que, prometent una bona recompensa, potser tindrien més sort l’endemà per atrapar el lladre.

—El lladre? 1 per què no pot ser el mateix a qui heu donat encàrrec de jutjar els seus companys? —digué Aníbal Pantalacci.

—Qui voleu dir? —demanà l’oficial.

—Sí!… aquest Matakit que tot fent el paper d’endevinaire potser confiava apartar d’ell les sospites!

En aquest moment, si algú s’hi hagués fixat, hauria pogut veure com Matakit feia una ganyota singular, sortia llestament de l’habitació i se n’anava en direcció a la seva cabana.

—És clar! —digué el napolità— ell era amb els altres negres que han fet el servei durant el banquet!… És un belitre, un bergant, al qual el senyor Meré ha posat molt d’afecte, no sabem per què!

—Matakit és honrat, jo en respondria! —cridà miss Watkins, disposada a defensar el servent de Cebrià.

—Què saps tu? —intervingué John Watkins—; sí, sí, és capaç d’haver pispat l’Estrella del Sud!

—No pot haver anat gaire lluny! —digué l’inspector—. No tardarem gens a escorcollar-lo novament i si té el diamant al seu poder rebrà tants cops de fuet com quirats pesa el diamant i, si no s’hi queda, el penjarem després de les quatre-cent trenta-dues fuetades!

Miss Watkins tremolava espaordida. Tot aquell grapat de gent, mig salvatge, aplaudia l’abominable sentència del policia, però com apaivagar aquelles naturaleses brutals, sense remordiments i sense pietat?

Moments després, Mr. Watkins i els seus hostes arribaven a la cabana de Matakit. La porta fou esbotzada Matakit no hi era i tota la nit l’esperaren inútilment.

L’endemà al matí no havia tornat i calgué admetre que havia abandonat el Vandergaart-Kopje.





12 preparatius

de

marxa


L’endemà al matí, quan Cebrià sabé el que havia passat el dia abans durant el banquet, el seu primer moviment fou de protesta contra la greu acusació que hom feia al seu servent. No podia admetre, i en això estava d’acord amb Alícia, que Matakit fos l’autor d’un robatori com aquell. Més aviat hauria sospitat d’Aníbal Pantalacci, de herr Friedel, de Nathan o de qualsevol altre!

No obstant això, era poc probable que un europeu fos culpable d’aquell delicte. Per a tots aquells que n’ignoraven l’origen, l’Estrella del Sud era un diamant natural i, consegüentment d’un valor tan gran que resultava ben difícil de desfer-se’n.

Cebrià, tot i dubtant que Matakit fos el culpable, no podia deixar de recordar aquells petits furts de coses de més o menys importància dels quals no s’havia pogut desacostumar, però ja n’hi hauria hagut prou, si s’hagués sabut, per acusar-lo de mals antecedents. D’altra banda, el cafre era a la sala menjador quan el diamant s’havia eclipsat; tampoc no parlava a favor seu el fet de no haver-lo trobat a la seva cabana i, finalment, la seva fugida, car ja no es podia dubtar que havia deixat el país.

Cebrià esperà inútilment tota la matinada que Matakit tornés, puix no podia creure en la seva culpabilitat; però el servent no tornà. També observaren que el sac on Matakit guardava les seves economies, les seves eines i alguns objectes necessaris per a tota persona que va a llançar-se a través d’aquestes contrades gairebé desertes de l’Àfrica Austral, havia desaparegut de la cabana. Ja no era possible dubtar.

Cap allà a les deu, Cebrià, més contristat potser per la pèrdua de Matakit que per la del diamant, se n’anà al mas de Mr. Watkins. Allí el trobà en conferència amb Pantalacci, Friedel i Hilton discutint a grans crits sobre allò que calia fer per recobrar el diamant.

—L’hem de perseguir, aquest Matakit! —cridava John Watkins enfellonit—. Que l’agafin i si no li troben el diamant que li obrin el ventre per veure si se l’ha empassat… Alícia, que bé feres ahir contant-nos la història d’aquell diamant!… Li remenarem les entranyes, a aquest brètol!

—Però —digué Cebrià en un to de broma que no va plaure al cultivador—, per empassar-se un diamant tan gros caldria que Matakit tingués un estómac d’estruç!

—No és capaç de tot l’estómac d’un cafre, senyor Meré? —afegí Mr. Watkins—. No us sembla que no és ni el moment ni l’ocasió de brometes?

—No me’n ric —digué Cebrià—, però si em sap greu la pèrdua del diamant és tan sols perquè m’havíeu permès d’oferir-lo a la vostra filla.

—I jo us n’estic reconeguda com si encara el tingués en poder meu!

—No és pas la mateixa cosa —afegí Hilton.

—Sí que ho és —respongué Cebrià— atès que si he pogut fabricar aquest diamant, bé en sabré fabricar un altre.

—Senyor enginyer —digué Aníbal Pantalacci en un to ple d’amenaces—, em sembla que faríeu molt rebé de no tornar a començar els vostres experiments… en interès del Griqualand… i en el vostre propi interès!

—De debò? —reprengué Cebrià—. Em penso que no em caldrà pas la vostra autorització!

—Per què hem de discutir? —digué Mr. Watkins—. Es que el senyor Meré està segur de poder reeixir en un nou intent? Suposant que arribés a fer sortir del seu aparell un segon diamant, tindria el color i el pes i, consegüentment, el valor del primer? Pot estar segur de tornar a fer una altra pedra? Ni que fos d’un preu molt inferior! No hi ha hagut bona cosa d’atzar en el seu èxit? Gosaria afirmar que no?

Allò que deia Mr. Watkins era molt raonable; moltes d’aquelles objeccions se les havia fetes ell mateix. El seu experiment podia explicar-se perfectament tenint en compte les dades de la química moderna, però no podia ésser veritat que l’atzar hagués intervingut en gran manera en aquest primer èxit? I, tornant a començar, estava segur de reeixir per segona vegada?

Essent així, allò que importava era atrapar el lladre, costés el que costés i, molt més encara, l’objecte robat.

No s’havia trobat cap rastre del fugitiu malgrat haver escorcollat tots els racons dels voltants; era impossible de saber cap on s’havia dirigit.

—Donaria cinc-centes mil lliures per tenir-lo a les mans —digué Mr. Watkins.

—Comprenc el vostre desig —respongué Pantalacci—, però tinc por que no veurem mai més ni el vostre diamant ni l’home que l’ha robat.

—Per què?

—Perquè una vegada llançat a la fugida no serà tan babau d’aturar-se pel camí. Passarà el Limpopo, s’enfonsarà al desert, anirà fins al Zambeze o fins al llac Tanganyika i, si cal, es refugiarà entre els boiximans!

Parlant d’aquesta manera, l’astut napolità donava a conèixer realment el seu pensament? No volia privar els altres de posar-se en persecució de Matakit a fi de reservar-se la cacera per a ell? Això pensava Cebrià, tot observant-lo.

Però Mr. Watkins no era home per abandonar la partida sota el pretext que seria difícil de jugar. Hauria sacrificat tota la seva fortuna per tal de recobrar aquella pedra incomparable i els seus ulls, plens de furor, travessaven la finestra com si hagués tingut l’esperança d’apercebre el fugitiu.

John Watkins s’impacientava de ganes de córrer darrera de Matakit i deia que si no fos pel seu mal de gota ja hauria sortit a l’encontre del lladre. En veure que els altres no deien res, féu:

—Sou quatre aquí que preteneu la mà de la meva filla. Doncs bé, atrapeu el lladre del «meu» diamant i a fe de Watkins us dic que ella es casarà amb aquell que me’l porti.

Tots acceptaren. Alícia estava avergonyida d’ésser l’objecte d’aquesta mena d’aposta i més en presència del jove enginyer.

—Senyoreta Watkins —digué Cebrià—, jo aniré amb els altres, però digueu si puc fer-ho amb el vostre permís.

—Ja el teniu i amb els meus millors desigs de sort!

—D’aquesta manera aniria fins a la fi del món…

—Potser no aneu errat de comptes —digué Aníbal Pantalacci—, puix que de la manera que corria aquell endimoniat, demà arribarà a Potchefstroom i s’haurà endinsat a l’interior del país abans que nosaltres hàgim deixat les nostres cabanes.

—I qui ens priva de sortir avui… ara mateix? —preguntà Cebrià.

—No seré pas jo, si així ho voleu —digué el napolità—, però el que és jo no m’embarcaré sense un bon equip. Ens cal una bona carreta, una dotzena de bous de tir i dos cavalls de sella: és el mínim necessari per una expedició com la que preveig, i tot això només ho trobarem a Potchefstroom.

Parlava seriosament Pantalacci? El cas era dubtós. Allò que no ho era és que tenia tota la raó. Sense aquells mitjans de locomoció i sense recursos hauria estat una follia endinsar-se pel nord del Griqualand.

Ara bé, un equip de bous —Cebrià no ho ignorava— costava de vuit a deu mil francs, i ell no en posseïa més d’uns quatre mil.

James Hilton, descendent d’escocesos, era fortament inclinat vers l’economia i proposà que tots quatre expedicionaris s’associessin, econòmicament, per a aquella expedició. Les esperances de cadascun romandrien iguals però les despeses serien repartides!

Friedel i Cebrià acceptaren a l’acte. Pantalacci féu observar que, individualment, tots tindrien independència i que serien lliures de deixar els companys en el moment en què creguessin convenient d’agafar el fugitiu.

—D’acord —respongué Hilton—, ens associem per a la compra de la carreta, del bestiar i dels queviures, però quedem lliures de destacar-nos quan trobem convenient de fer-ho. I sort per aquell que primer assoleixi la fita!

—Quan marxeu? —preguntà John Watkins, entusiasmat amb aquella quàdruple combinació que augmentava l’esperança de possessió del «seu» diamant.

—Demà, amb la diligència de Potchefstroom!

Mentrestant, Alícia s’havia endut Cebrià a part i li preguntà si realment creia en la culpabilitat de Matakit. Ell li respongué que totes les presumpcions anaven en contra d’ell, des del moment que havia fugit, però no sabia per què li semblava que aquest Pantalacci podria dir-los quelcom sobre la desaparició del diamant.

—No em fa cap goig anar amb ell per aquests mons, però a la guerra s’ha de fer com a la guerra, i millor el podré vigilar si el tinc a l’abast que no pas deixant-lo actuar com vulgui! —afegí Cebrià.

S’acomiadaren de Watkins i de la seva filla, i entre ells quatre els adeus foren tan sols unes senzilles estretes de mans; què haurien pogut dir-se aquests rivals que sortirien junts però tot desitjant d’engegar-se mútuament al diable?

En arribar a casa, Cebrià trobà, esperant-lo, Bardik i Li que estaven xiuxiuejant. L’enginyer els anuncià que se n’anava junt amb els altres en persecució de Matakit. Els dos amics canviaren una mirada entre ells i sense dir res d’allò que pensaven sobre Matakit, li digueren:

—Padrinet, per què no te’ns emportes?, t’ho demanem de tot cor.

—I per què? Què hi faríeu?

—El teu cafè i les teves menjades —digué Barkik.

—Rentar la teva roba —afegí Li.

—I vigilar que els dolents no et facin cap mal —digueren tots dos junts, com si haguessin estat d’acord.

—Està bé —digué Cebrià amb una mirada de reconeixença—, vindreu tots dos amb mi ja que així ho desitgeu.

D’allí, Cebrià va anar a prendre comiat del vell Jacobus Vandergaart, el qual, sense aprovar ni desaprovar la marxa, li estrenyé cordialment les mans i li desitjà bon viatge.

L’endemà, quan, acompanyat dels dos fidels servents, Cebrià anava cap a la diligència de Potchefstroom, dirigí la mirada a la masia Watkins on tothom, segurament, encara dormia.

—Fou una il·lusió? Darrera la mussolina blanca d’una de les finestres cregué reconèixer una forma lleugera que, en el moment en què ell s’allunyava, li feia un darrer signe d’adeu.





13 a

través

del

Transvaal


En arribar a Potchefstroom els quatre viatgers saberen que un jove cafre —les dades del qual s’ajustaven a les de Matakit— havia passat el dia abans per la vila. Això era bon senyal per a l’èxit de l’expedició, però el que sens dubte la faria llarga era que el fugitiu s’havia procurat un carret lleuger tirat per un estruç, la qual cosa faria més difícil atrapar-lo, car aquests animals són uns bons corredors i aguanten molt bé la fatiga. Ara bé, els estruços de tir són molt escassos fins i tot a la regió del Griqualand, perquè són molt difícils de domar. Per aquest motiu ni Cebrià ni els seus companys no pogueren adquirir-ne cap.

No podien sinó preparar-se per tal de seguir-lo de la forma més ràpida possible. El fugitiu portava un avantatge notable, però a la fi les forces d’un estruç també s’acaben i Matakit es veuria obligat a aturar-se i a perdre temps. En el pitjor cas, l’atraparien al terme del seu viatge.

Cebrià no pogué menys de felicitar-se d’haver acceptat la companyia de Bartik i de Li. Per bé que Cebrià de càlcul diferencial i integral en sabia un niu, estava a les beceroles quant a conèixer la vida del «veld» o del «trek», com diuen per allí, i els seus companys no semblaven gaire disposats a ajudar-lo amb llurs consells, sinó que més aviat l’induïen a error.

Pel que fa a la carreta coberta d’una vela o tenderol impermeable, al corretjam dels bous i a les diverses provisions, les coses encara anaren prou bé, però quant a les iniciatives individuals, com, per exemple, l’adquisició d’un cavall, ja no era igual.

Cebrià va estar a punt de comprar un cavall que, segons ell, tenia molt bon aspecte, però Bardik, que se n’adonà, li digué que no el comprés si no volia trobar-se desemparat a mig viatge. Li digué que per travessar el «veld» li calia un cavall que ja hagués estat «salat»; volia dir que ja hagués tingut la malaltia del «veld», que arrepleguen tots els cavalls i que consisteix en fortes febrades i estossecs que no els deixen resistir la fatiga del viatge. Si han tingut la malaltia i no s’han mort, són els millors cavalls que poden emprar-s’hi.

Després de consultar un dels veterinaris —que va donar la raó a Bardik per allò que havia dit— va comprar un cavall (que ja havia estat «salat»); es deia Templer i tenia fama de molt resistent a la fatiga. Quan Bardik —que tenia un cert dret a ésser consultat— l’hagué vist, es declarà plenament satisfet.

Bardik i Li s’encarregarien de conduir la carreta i del tir de bous. Ni l’un ni l’altre no podien anar a cavall, puix que Cebrià ja havia tingut prou dificultat per poder comprar el seu.

Compraren un parell de fusells, dos revòlvers de bala explosiva i un superb ganivet de caça que Li li va recomanar i que feia cinc anys que estava a l’aparador del venedor sense que ningú l’hagués escollit.

La famosa caixa roja acompanyava sempre Li, que hi entaforà, juntament amb una colla de pots i ingredients misteriosos, una seixantena de metres de corda prima, però trenada fortament, que, digué, podia servir-li per estendre la roba un cop rentada.

En menys de dotze hores les compres foren enllestides: teles impermeables, mantes de llana, estris de cuina, abundants provisions de boca en llaunes de conserves, cadenes, corretges de recanvi, tot anava al darrera de la carreta com un magatzem general. La part del davant, plena de palla, serviria de llit i d’abrigall per a Cebrià i els seus companys de viatge.

James Hilton havia ajudat a triar tot allò que els podia ésser necessari i, volent presumir dels seus coneixements del desert i de la seva experiència de cultivador, volia explicar als seus companys tot allò que sabia respecte als costums i habituds del «veld» i de la gent que hi trobarien.

Pantalacci el féu callar, fent-li veure que no tenia cap necessitat d’il·lustrar els altres que, al capdavall, eren els seus contrincants en el premi promès per Watkins. James Hilton respongué que Pantalacci tenia raó i que ell no hi hauria pensat mai.

Contràriament, Cebrià no havia deixat d’avisar lleialment Friedel sobre allò que havia sabut dels cavalls, però l’alemany, amb un entestament i una suficiència sense límits, no volgué escoltar-lo i comprà el cavall que més li agradà, precisament aquell que Cebrià volia comprar al principi; i adquirí diferents ginys de pesca amb el pretext que aviat es cansarien del bestiar.

A l’últim, la caravana es posà en marxa, en aquest ordre: la carreta tirada per dotze bous roignegres anava al davant, sota la direcció de Bardik, que tan aviat caminava al costat de les bèsties, agullonant-les amb un tros de branca punxeguda, com, per reposar, saltava al davant a prop del conductor. Els quatre cavallers, l’un al costat de l’altre, formaven la reraguarda. Llevat dels casos en què podria ésser necessari separar-se per tirar a una perdiu o fer un reconeixement, l’ordre abans descrit és el que haurien de servar immutablement durant llargues jornades.

Decidiren marxar de dret cap al Limpopo. Totes les informacions semblaven assenyalar que Matakit havia de seguir aquest camí. En efecte, no en podia seguir d’altre si les seves intencions eren d’allunyar-se, com més aviat millor, de les possessions britàniques.

L’avantatge que els portava el jove cafre residia, alhora, en el seu perfecte coneixement del país i en la lleugeresa del seu equip. De l’una banda, sabia evidentment on anava, i prenia la via més directa; de l’altra estava segur de trobar, pertot, ajut i protecció, nodriment i abric, gràcies a les seves coneixences del nord. I, quina seguretat podien tenir que no s’aprofitaria de la seva influència entre la gent del nord per girar-se contra aquells que l’estalona-ven i, potser, fer-los atacar a mà armada?

Tant Cebrià com els seus companys comprengueren, des d’aquell moment, la necessitat que tenien de caminar formant grup i de sostenir-se mútuament en aquesta expedició, si volien que un d’ells en recollís el fruit.

Havien de travessar el Transvaal de sud a nord, des del riu Vaal al riu Limpopo. Aquesta regió enterament colonitzada pels bòers, antics ciutadans holandesos del Cap que, a l’època d’aquesta narració, havien arribat a comptar una població agrícola de més de cent mil habitants blancs, el Transvaal havia d’excitar, naturalment, la cobdícia de la Gran Bretanya que, l’any 1877, el va annexionar a les seves possessions del Cap. Les revoltes freqüents dels «bòers», especialment la guerra de la primeria del segle XX, i les relacions amb Anglaterra, estimulades durant les dues guerres mundials de l’esmentat segle, han portat a la creació de la República, actual, de Sud-àfrica.

La primera part del camí fou la més fàcil de franquejar. Es trobaven en un país encara a mig civilitzar. Els accidents més importants es reduïen a l’enfangament d’una roda o a la malaltia d’un dels bous. Abundaven els ànecs salvatges, les perdius i els cervatells, els quals donaven varietat a les seves menjades. La nit la passaven en alguna casa de camp, els habitants de la qual, aïllats del món les tres quartes parts de l’any, acollien amb sincera joia aquells hostes inesperats.

Mentrestant, el viatge continuava sense incidents. Gairebé a totes les cases on s’aturaven per passar la nit, trobaven notícies de Matakit. Pertot l’havien vist passar, ràpidament arrossegat pel seu estruç; de primer amb dos o tres dies d’avantatge, després, amb cinc o sis i, darrerament, amb set o vuit. Evidentment, li seguien el rastre, però ell anava guanyant terreny.

Els quatre perseguidors es consideraven segurs d’atrapar-lo. El fugitiu acabaria cansant-se i la seva captura no era més que una qüestió de temps.

Així, doncs, Cebrià i els seus companys s’ho prenien amb calma. A poc a poc començaven a lliurar-se als seus plaers favorits. El jove enginyer recollia fragments de roques. Friedel arreplegava herbes i pretenia conèixer, pels seus caràcters exteriors, les propietats de les plantes que col·leccionava. Aníbal Pantalacci bromejava amb Bardik i amb Li i es feia perdonar les seves males passades preparant, quan feien alto, uns plats de macarrons deliciosos. James Hilton feia provisió d’aviram: perdius, guatlles…: i alguna vegada un senglar o un antílop, tot hi queia.

Les cases de pagès ja començaven a escassejar i acabaren per desaparèixer del tot; es trobaven als confins de la civilització. Des d’aleshores, calgué acampar totes les nits, encendre grans fogueres al voltant de les quals homes i bèsties s’arreceraven per dormir, sense deixar de fer bona guàrdia.

El paisatge esdevenia cada vegada més salvatge. Planures de sorres groguenques, grans matolls d’argelagues, de lluny en lluny un riuet vorejat d’aiguamoll. A vegades, calia donar un gran tomb per tal d’evitar una veritable selva de thorn trees o arbres espinosos amb pues com punyals.

La zona on es trobaven té el nom de Lion-Veld o sigui Veld dels lleons. No semblava justificar el seu nom car, després de tres dies de travessar-la no havien vist cap d’aquestes feres.

—Deu tractar-se d’una llegenda —digué Cebrià— o és que els lleons han fugit més lluny, cap al desert!

James Hilton es posà a riure, i digué:

—Us penseu que no n’hi ha, de lleons? El que us passa és que no els sabeu veure!

—Com voleu que no vegi un lleó enmig d’una plana nua? —respongué irònicament Cebrià.

—Em jugo deu lliures —digué Hilton— que abans d’una hora us n’ensenyo un que no haureu vist.

—Mai no faig juguesques perquè sí —digué Cebrià—, però m’agradaria fer aquesta prova!

Caminaren durant una mitja hora i ningú no recordava ja els lleons, quan James Hilton cridà:

—Cavallers, mireu aquell niu de formigues que s’aixeca allà baix cap a la dreta!

—I què? —digué Friedel—, fa dos o tres dies que no veiem altra cosa!

James Hilton rigué silenciosament i reprengué:

—Senyor Meré! Si feu un petit galop fins allà a la punta que assenyala el meu dit, us prometo que veureu allò que desitjàveu veure, però no us hi acosteu massa que podríeu prendre mal.

Cebrià picà el cavall amb els dos esperons i se n’anà vers l’indret que Hilton havia anomenat formiguer.

—Allò és una família de lleons —digué l’alemany tan aviat com l’enginyer s’havia allunyat—, un de cada deu d’aquests pilots groguencs que preneu per nius de formigues, no són altra cosa.

—Per Bacco! —cridà Pantalacci—. Podíeu haver-li recomanat de no apropar-s’hi massa!

En arribar a unes dues-centes passes d’allò que semblava un formiguer, s’adonà que era un enorme lleó, una lleona i tres lleonets, ajupits a terra fent rodona, com si fossin gats i dormint tranquil·lament.

Al soroll dels cascs de Templer, el lleó obrí els ulls, sollevà el seu enorme cap i badallà, mostrant dues rengleres de dents formidables i un forat en el qual hauria pogut desaparèixer sencera una criatura de deu anys.

Després, es quedà mirant el cavaller aturat a uns vint passos d’ell.

Per sort, el ferotge animal no tenia fam, si no, no s’hauria pas quedat tan indiferent.

Cebrià, amb la mà a la carrabina, esperà dos o tres minuts, però veient que el lleó no tenia humor d’entaular les hostilitats no es va sentir amb cor de torbar el benestar d’aquella interessant família i, girant cua, tornà a l’ambladura, vers els seus companys.

Aquests hagueren de reconèixer la seva sang freda i el seu valor i l’acolliren amb aclamacions.

—Hauria perdut l’aposta, senyor Hilton! —digué simplement Cebrià.

Aquell mateix vespre arribaren a la riba dreta del Limpopo per descansar. Friedel s’obstinà a pescar algun peix per fregir-lo, malgrat les advertències de James Hilton, que li deia que, per aquells contorns, no era sa quedar-se prop dels cursos d’aigua després de pondre’s el sol. Ell digué que altres vegades s’havia mullat fins al coll anant a caçar ànecs, però Hilton continuà dient-li que allò era diferent. Friedel, animat per Pantalacci, que pensava poder variar el menú amb alguna paellada de peix, no volgué escoltar res més i tardà tant que ja era negra nit quan tornà al campament. Va sopar amb els altres dels peixos que havia portat però es va plànyer de tremolors quan s’acotxà dintre la carreta.

L’endemà, quan tothom es llevà per continuar la marxa, Friedel tenia una febre ardent i no pogué muntar a cavall. De totes maneres demanà que continuessin amb el viatge afirmant que a l’interior, damunt de la palla, es trobaria bé. Així ho feren.

A migdia delirava.

A les tres ja era mort.

La seva malaltia havia estat una febre perniciosa de caràcter galopant.

Davant d’aquesta fi tan sobtada, Cebrià no pogué evitar de pensar que Aníbal Pantalacci, amb els seus consells, tenia una responsabilitat de les més greus en aquell esdeveniment.

—Veieu com jo tenia raó de dir que no és prudent de rondar per les vores dels rius quan ha caigut la nit? —digué filosòficament James Hilton.

S’aturaren per enterrar el cadàver que no podien deixar a la mercè de les feres. Malgrat que el mort era un rival, gairebé un enemic de Cebrià, aquest se sentí profundament emocionat mentre li retien les honres fúnebres. És que l’espectacle de la mort, prou august i solemne pertot, enmig del desert sembla adquirir una novella majestat. En presència únicament de la natura l’home comprèn més bé que aquell és el terme inevitable.

L’endemà d’aquesta lúgubre cerimònia, el cavall de Friedel, que continuava lligat darrera de la carreta, fou atacat per la malaltia del Veld. Calgué abandonar-lo.

El pobre animal només havia sobreviscut algunes hores al seu amo!





14 al

nord

del

Limpopo


Necessitaren tres dies de recerques i de sondeigs per trobar un gual a través del llit del Limpopo. I potser encara no l’haurien trobat si alguns cafres macalacques que rondaven per les vores del riu no s’haguessin encarregat de guiar l’expedició.

Aquestes cafres eren serfs de la raça superior dels betxuanes que els feien treballar sense remuneració i els tractaven amb extrema duresa i, cosa més greu, els prohibien, sota pena de mort, de menjar carn. Podien matar el bestiar que trobaven pel seu camí, però l’havien de lliurar als seus amos i senyors que només els deixaven les entranyes, com fan els caçadors europeus amb els gossos.

Un macalacca no posseïa res en propietat, ni una cabana ni una carbassa. Anaven gairebé nus, eren magres, descarnats i portaven, en bandolera, budells de bou o de búfal que els servien de bots molt primitius per a la seva provisió d’aigua.

Bardik sabé que aquells desgraciats guardaven, amagades a les seves cabanes, algunes plomes d’estruç i els proposà de comprar-los-les baratant-les per un grapat de botons de coure que ell portava en una bossa i que havia guardat per a un cas com aquest.

Cebrià li retragué que allò que ell oferia no era una moneda seriosa i que no estava bé enganyar així aquella pobra gent. Bardik replicà que si ells ho acceptaven qui podia dir-hi res? Ell no veia que allò que aquella gent anava a acceptar no eren els botons com a botons —no tenien vestits per fer-los servir— sinó que creien que aquells discs de metall tenien el valor d’una moneda. Veritablement, es tractava d’un engany, però Cebrià hagué de reconèixer, de totes maneres, que hi havia una diferència molt tènue, que, per a la intel·ligència d’un salvatge, molt baldera en matèria de barates, era molt difícil de copsar.

Cap al vespre, a la claror de les torxes, l’operació comercial de Bardik va continuar. Els macalaques, tement ésser enganyats i no veient-hi prou clar amb les torxes dels blancs, portaren feixos de palla de blat de moro que encengueren després d’haver-los plantat a terra.

Aleshores mostraren les seves plomes d’estruç i començaren a examinar els botons de Bardik. Amb molta gesticulació i molts crits, que ningú no entenia, esbossaren una discussió entre ells.

De cop, aquest debat tan apassionat fou interromput per una aparició inesperada.

Un negre, molt alt —cobert, amb dignitat, amb un mantell de cotó roig molt espellifat i el front cenyit amb una mena de diadema feta de budells de moltó com les que porten, habitualment, els guerrers cafres, acabava de sortir del bardissar prop del qual s’efectuava la transacció i començava a donar cops de llança de fusta als macalaques agafats en flagrant delicte d’operacions prohibides.

—Lopèpe!… Lopèpe… —cridaren els pobres salvatges, escampant-se d’ací d’allà com una bandada de rates. Però un cercle de guerrers negres que sortí de sobte dels brossegars que voltaven el campament, es refermà damunt d’ells i els retingué.

Lopèpe es féu lliurar els botons i, després d’haver-los estat examinant amb tota cura una bona estona, els entaforà, amb evident satisfacció, dintre d’un sac de cuir que li penjava a la cintura i, tot seguit, avançà vers Bardik, li prengué de les mans les plomes d’estruç i se les apropià com havia fet amb els botons.

Els blancs havien romàs com a espectadors passius d’aquesta escena, sense saber prou bé si convenia barrejar-s’hi, o no, quan Lopèpe resolgué la dificultat apropant-se a ells. S’aturà a algunes passes i els adreçà un discurs bastant llarg en to imperiós que, d’altra banda, fou perfectament inintel·ligible.

James Hilton, que coneixia alguns mots del dialecte betxuana, assolí de copsar el sentit general de l’al·locució i el traduí als seus companys. El fons del discurs era que Lopèpe es planyia que haguessin permès a Bardik de traficar amb els macalaques, gent que no poden posseir res en propietat i acabava declarant que es feia càrrec d’aquelles mercaderies de contraban i demanava als blancs que diguessin si havien d’objectar alguna cosa.

Entre els expedicionaris, les opinions eren diverses. Aníbal Pantalacci volia cedir tot d’una per tal de no posar-se malament amb el betxuana. James Hilton i Cebrià temien que mostrant-se massa conciliadors no augmentessin l’arrogància de Lopèpe, i, potser, si empenyia massa amb les seves pretensions, no fes inevitable una baralla.

Amb un ràpid canvi d’impressions a mitja veu fou acordat que es deixarien els botons al cap betxuana però que es reclamarien les plomes. Això li ho va explicar James Hilton mig amb gestos mig amb quatre mots cafres.

D’antuvi semblava que Lopèpe dubtava, però els canons dels fusells dels blancs, que veia com brillaven a l’ombra, el van decidir i tornà les plomes.

Des d’aquell moment, el cap, molt intel·ligent per cert, es mostrà més flexible i oferí als tres blancs, a Bardik i a Li una ració de la gran tabaquera que portava i s’assegué amb ells formant rotlle. Un got d’aiguardent que li va oferir el napolità acabà de posar-lo de bon humor i quan s’alçà, després d’una sessió d’una hora i mitja passada en un silenci gairebé total, fou per invitar la caravana a fer-li visita, l’endemà, al seu «kraal».

Així quedà convingut i, després d’un intercanvi d’encaixades de mans, Lopèpe se n’anà majestuosament.

Poca estona després tothom se’n va anar a joc, exceptuant Cebrià que somniava tot esguardant les estrelles enrotllat a la seva manta. Era una nit sense lluna però titil·lant d’un polsim d’estels. El foc s’havia apagat, sense que el jove enginyer se n’adonés.

Embrancat en els seus pensaments anava ja a endormiscar-se quan una remor de cascs de les bèsties i una agitació singular que venia de l’indret on reposaven el despertà i el féu posar dempeus.

Li va semblar veure en plena ombra una forma més baixa i més recollida que la dels bous que, segurament, era la que ocasionava aquella pertorbació. Sense acabar de fer-se idea de què podia ésser allò agafà una tralla que hi havia a la vora i va apropar-se al bestiar. No s’havia errat. Enmig dels bous hi havia un animal inesperat que els havia tret del seu repòs.

Mig despert i sense haver reflexionat sobre el que feia, Cebrià alçà la tralla i, a l’atzar, ventà fuetada al morro de l’intrús.

Un rugit espantós respongué sobtadament a aquest atac!… Allò que l’enginyer acabava de tractar com un gos perdut, era un lleó. Amb prou feines havia tingut temps de treure’s un dels revòlvers que portava al cinyell i fer un salt de costat, que l’animal, després d’haver saltat sense atènyer-lo, es precipitava novament damunt del seu braç estès.

Cebrià notà les urpes com li esquinçaven la carn i caigué damunt de la pols juntament amb la fera. Sonà un tret. El cos del lleó s’agità en una convulsió suprema, s’estirà i caigué immòbil.

Amb la mà que li havia quedat lliure, Cebrià, sense perdre la sang freda, havia aplicat el revòlver a l’orella del monstre i una bala explosiva li havia fet malbé el cap.

Mentrestant, els que dormien, despertats pel rugit i pel tret arribaren al camp de batalla i arrencaren Cebrià, mig aixafat, de sota el pes de l’enorme bèstia. Les seves ferides, sortosament, no eren més que superficials. Li les hi curà simplement amb unes desfiles mullades d’aiguardent i li fou reservat el millor lloc al fons de la carreta. Tothom reprengué el son, sota la guàrdia de Bardik que volgué vetllar fins a la matinada.

Encara no era del tot clar quan es va sentir la veu de James Hilton suplicant als seus companys de prestar-li ajut. El trobaren ajagut, tot vestit, posat de través a la part del davant de la carreta, sense gosar fer cap moviment i amb un accent de por espantós.

—Tinc una serp enrotllada al genoll dret davall dels pantalons! —deia—. No us mogueu, si no estic perdut! Vegeu què podeu fer!

Tenia els ulls dilatats pel terror i la cara era d’una pal·lidesa lívida. Al nivell del genoll dret es distingia, en efecte, sota la roba blava dels pantalons, la presència d’un cos estrany —una mena de cable enrotllat al voltant de la cama.

La situació era greu. Tal com deia James Hilton, la serp no deixaria de picar-lo al primer moviment que fes!

Davant de l’ànsia i de la indecisió generals, Bardik s’encarregà d’actuar. Es tragué, sense fer soroll, el ganivet de caça del seu amo i s’apropà a James Hilton amb un moviment gairebé imperceptible, com un cuc. Va estudiar amb tota cura la posició d’aquell rèptil perillós; segurament mirava d’endevinar la localització del cap de l’animal.

De sobte, s’aixecà i, amb un moviment ràpid, el seu braç va caure vivament i l’acer mossegà, amb un cop sec, el genoll de James Hilton.

—Feu caure la serp!… ja és morta! —digué Bardik ensenyant les seves blanques dents amb un ample somriure.

James Hilton va obeir maquinalment i sacsejà la cama… El rèptil li va caure als peus. Era una serp de cap negre d’un diàmetre d’una polzada, però hauria pogut donar la mort amb una sola picada. El jove cafre l’havia decapitada amb una meravellosa precisió. Als pantalons de James Hilton hi quedà un tall d’uns sis centímetres i la seva epidermis no havia estat ni tan sols tocada.

Amb el més profund rebuig de Cebrià, James Hilton ni va pensar a donar les gràcies al seu salvador. Ara que era fora de perill, trobava la intervenció del negre tota natural i no li venia al cap la idea d’estrènyer la «grapa» d’un cafre i dir-li: «Us dec la vida!»

Aviat fou servit l’esmorzar, que esborrà les impressions d’aquella agitada nit. Aquell dia n’hi hagué prou amb un ou d’estruç ferrat amb mantega que abastà àmpliament a satisfer la gana dels expedicionaris.

Cebrià tenia un xic de febre i les ferides el feien sofrir una mica, però volgué acompanyar Aníbal Pantalacci i James Hilton al «kraal» de Lopèpe. El camp fou deixat sota la guàrdia de Bardik i Li, que havien despullat el lleó mort de la seva pell. Els altres tres, a cavall, es posaren en camí.

El cap betxuana els esperava a l’entrada del seu «kraal» voltat de tots els guerrers. Al seu darrera les dones i les criatures s’havien agrupat amb curiositat per tal de veure els forasters.

L’aspecte general de les cabanes era miserable encara que no eren mal bastides. La de Lopèpe, més gran que les altres, estava entapissada interiorment amb estores de palla i s’alçava si fa no fa al centre del «kraal».

El cap hi rebé els seus hostes, els designà tres escambells i ell s’assegué al seu davant mentre la seva guàrdia d’honor es posava en cercle darrera d’ell.

La cosa començà intercanviant les polideses de costum. El cerimonial quedava reduït habitualment a beure una tassa de beguda fermentada feta a la mateixa cabana de l’amfitrió. Per tal d’aclarir que aquesta cortesia no amaga cap projecte pèrfid, l’amfitrió comença sempre xuclant-ne un glop amb els seus llavis gruixuts abans de passar la tassa a l’invitat. Si un no s’ho begués, després d’una invitació tan graciosa, seria una injúria mortal. Els tres blancs, doncs, s’empassaren la cervesa cafre potser una mica forçats i amb alguna ganyota.

Després hom parlà d’afers. Lopèpe volia comprar un fusell, però això era un gust que no se li podia donar ni oferint com oferia a canvi un cavall bastant passador i cinquanta lliures d’ivori. Els reglaments colonials eren molt rigorosos sobre aquest punt i prohibien tota cessió d’armes als cafres de la frontera. Per fer-li més suportable la decepció, els tres hostes de Lopèpe li havien portat una camisa de franel·la, una cadena d’acer i una botella de rom; tot plegat representava un esplèndid present que li causà un visible plaer.

Mitjançant James Hilton, que feia de torsimany, pogueren obtenir informacions que els interessaven. No feia molt, un viatger que responia a les senyes de Matakit, havia passat pel «kraal». Aquesta era la primera notícia que l’expedició tenia del fugitiu des de feia un parell de setmanes i, per tant, fou ben acollida. El jove cafre degué perdre alguns dies cercant un gual per tal de travessar el Limpopo i, ara, sembla que es dirigia cap a les muntanyes del nord, que quedaven a unes set o vuit jornades de marxa.

Lopèpe digué que era amic del sobirà del país en el qual Cebrià i els altres anaven a entaforar-se. Es deia Tonaïa i era considerat el conqueridor invencible dels països cafres.

Saberen que Tonaïa sempre acollia bé els blancs, puix que sabia, com tots els caps de tribu dels encontorns, que els blancs no deixen mai de venjar qualsevol injúria feta a un dels seus. Demés, per què barallar-se amb els blancs que, amb els seus fusells, sempre són els més forts? El que calia fer era estar-hi en pau, acollir-los bé i traficar lleialment amb els seus marxants.

De totes les informacions facilitades per Lopèpe, la més important era que Matakit havia perdut uns quants dies de marxa abans de poder travessar el riu i que continuaven seguint-li el rastre.

En tornar al camp, trobaren Bardik i Li molt alarmats. Digueren haver rebut la visita d’un grup de guerrers cafres, que no eren de la tribu de Lopèpe; primer els havien envoltat i, després, els havien sotmès a un veritable interrogatori. Què venien a fer al seu país? No era per fer espionatge sobre llur nombre, llur força i llur armament? Com a estrangers feien mal fet de prendre part en una empresa semblant; ben entès que el gran rei Tonaïa no diria res sempre que no penetressin en el seu territori, però podia ben bé veure les coses d’altra manera si arribaven a entrar-hi.

Això era el sentit general d’allò que els havien dit. El xinès no semblava gaire afectat per la qüestió; en canvi, a Bardik, tan calmós ordinàriament i sempre amb tanta sang freda, semblava haver-li entrat un veritable terror que Cebrià no podia explicar-se.

—Guerrers molt dolents —deia, fent rodar els ulls—, guerrers detesten els blancs i els fan «cuic»!…

Aquesta era l’expressió de tots els cafres mig civilitzats quan volien expressar la idea d’una mort violenta.

Què calia fer? Havien de donar gaire importància a l’incident? Segurament que no. Aquells guerrers, tot i essent una trentena, no havien fet cap mal a Bardik i a Li malgrat haver-los sorprès sense armes! Tampoc no havien intentat cap pillatge! No calia alarmar-se! N’hi hauria prou amb fer algunes gentileses al gran cap Tonaïa amb explicacions franques i lleials sobre les intencions que els portaven en aquell país, per dissipar les sospites que pogués tenir i assegurar-se’n la benevolència.

De comú acord, resolgueren tornar a posar-se en camí. L’esperança d’atrapar ben aviat Matakit i de prendre-li el diamant robat, feia oblidar qualsevol altre maldecap.





15 un

complot


Després d’una setmana de marxa, l’expedició acabava d’arribar en un país que no s’assemblava gens a tots els que havien travessats precedentment des de la frontera del Griqualand. S’apropaven a la cadena muntanyosa que, segons les informacions recollides sobre Matakit, era el terme probable que ell volia atènyer. La proximitat de les terres altes i dels nombrosos corrents d’aigua que en baixen per anar a llançar-se al Limpopo, s’anunciava amb una flora i una fauna ben diferents de les de la plana.

Una de les primeres valls que s’obrí a les mirades dels tres viatgers els oferí l’espectacle més fresc i més rioler, abans de pondre’s el sol.

Un riu, tan límpid que hom veia pertot el fons del seu llit, s’arrossegava entre dues planúries d’un verd maragda. Arbres fruiters, amb les més variades fulles, omplien els vessants dels turons que formaven aquesta conca. Damunt d’aquest fons, encara solejat, a l’ombra de baobabs enormes, ramats d’antilops roigs, de zebres i de búfals pasturaven tranquil·lament. Més lluny, un rinoceront blanc travessava amb pas pesat una ampla clariana i es dirigia lentament cap a l’aigua, roncant ja, per endavant, de pensar en la joia enterbolir-la en rebolcar-hi la seva massa carnosa. Se sentia una fera invisible que badallava d’avorriment sota d’alguna arbreda. Un onagre bramava i els simis, a legions, s’empaitaven pels arbres.

Havien arribar en una d’aquestes regions verges on l’animal salvatge —amo encara incontestat del sòl— viu tan content i tan lliure que no sospita de cap perill. La varietat de la fauna era sorprenent.

D’habitants, pocs. Els cafres en aquestes immenses regions han de trobar-se forçosament disseminats.

—Només hi manquen elefants perquè la festa sigui completa —digué Cebrià.

Però, de seguida, Li, estenent el braç, li ensenyà al bell mig d’una gran clariana unes masses grisenques. De lluny, semblaven roques, tant per la seva immobilitat com pel seu color. Era un ramat d’elefants. Per tota la planúria se’n veien grups.

—Tu entens d’elefants? —preguntà Cebrià al xinès, mentre preparaven la parada per a la nit.

I Li, fent l’ullet, amb els seus ulls oblics, digué:

—He viscut dos anys a l’illa de Ceilan i he fet d’ajudant a les caceres —respongué simplement el xinès amb aquella reserva que sempre mantenia quan es tractava de la seva biografia.

—Si poguéssim abatre’n un o dos —digué James Hilton—, és una cacera molt divertida…

—Ja ho crec —afegí Pantalacci— i aquí sí que la bèstia val ben bé allò que costa de pólvora. Només dos ullals representarien un bon botí i podríem posar-ne tres o quatre ben còmodament al fons de la carreta… Heu pensat que no en caldrien gaires més per cobrir les despeses del nostre viatge?

—Sí que és una bona idea —digué James Hilton—. Per què no ho provem demà al matí abans de posar-nos en ruta?

Discutiren la qüestió i decidiren que aixecarien el camp a la primera claror del dia i que anirien a provar fortuna pel cantó on havien vist els elefants.

Convingut així i havent despatxat ràpidament el sopar, tothom s’aixoplugà sota la vela de la carreta, tret de James Hilton a qui, aquella nit, tocava la guàrdia, que romangué prop del foc.

Feia unes dues hores que estava sol i començava a ensopir-se quan sentí que li tocaven el colze. En obrir els ulls veié Aníbal Pantalacci al seu costat.

—No podia dormir i he pensat que valia més fer-vos companyia —digué el napolità.

—Molt amable de part vostra, però jo preferiria dormir unes horetes. Si voleu podem fer canvi. Jo ocuparé el vostre lloc sota la lona de la carreta i vós quedeu-vos aquí a fer guàrdia!

—No, espereu!… He de parlar-vos —digué Pantalacci en veu baixa i llançant una mirada al seu voltant per tal d’assegurar-se que estaven sols, reprengué:

—Heu caçat elefants alguna altra vegada?

—Sí —respongué Hilton—, una o dues vegades.

—Ja deveu saber, doncs, com és de perillosa aquesta cacera. L’elefant és tan intel·ligent i està tan ben armat que, en la lluita, generalment és l’home qui perd.

—Bé, deveu parlar dels caçadors maldestres, perquè amb una bona carrabina carregada amb bales explosives, no hi ha res a témer!

—Això pensava jo —replicà el napolità—. Nogensmenys, tot sovint es produeixen accidents!… Suposeu que, demà, en tingui un el «francès»; seria una desgràcia per a la ciència!

—Una veritable desgràcia! —repetí James Hilton.

I tots dos esclataren a riure amb un aire mesquí.

—Per a nosaltres dos, la desgràcia no seria tan gran com això! —afegí Pantalacci encoratjat pel riure mofeta del seu company. Ja només seríem dos perseguint Matakit i el seu diamant!… I essent només dos, sempre hi ha maneres d’arreglar-se amistosament. Els dos homes restaren silenciosos amb la mirada fixa damunt de les brases del foc i el pensament perdut entre la seva criminal maquinació.

—Sí, entre dos sempre hi ha manera d’entendre’s —repetí el napolità—. Essent tres, ja és més difícil!

Hi hagué, encara, un moment de silenci.

Tot de cop, Aníbal Pantalacci aixecà bruscament el cap i sondejà amb la mirada les tenebres que els envoltaven.

—No heu vist res? —demanà en veu baixa—, m’ha semblat veure una ombra darrera d’aquell baobab.

James Hilton mirà cap a l’indret indicat, però, per molt fina que fos la seva vista, no va veure res sospitós pels voltants del campament.

—No és res —digué—; segurament és roba estesa pel xinès.

Ben aviat la conversa es renovà entre els dos còmplices, però aquesta vegada en veu més baixa.

—Jo podria descarregar-li el fusell, sense que ell se n’adonés —deia Pantalacci—, i, després, jo dispararia situant-me darrera d’ell per tal que l’animal el veiés en aquell instant… La cosa no duraria gaire!

—No és molt delicat això que proposeu? —objectà feblement James Hilton.

—Bah! Deixeu-me fer i ja veureu com la cosa marxarà tota sola —replicà el napolità.

Una hora més tard, quan anà a ocupar el seu lloc sota la vela, Aníbal Pantalacci tingué la precaució d’encendre un llumí per tal d’assegurar-se que ningú no s’havia bellugat, i pogué adonar-se que Cebrià, Bardik i el xinès estaven ben adormits.

Almenys ho semblava; però si el napolità hagués estat més llest, potser hauria trobat que els roncs sonors de Li tenien quelcom d’artificial i de sorneguer.

En despuntar el dia, tothom estava dempeus. Pantalacci s’aprofità del moment en què Cebrià anà fins al riu per les seves ablucions matinals i li tragué els cartutxos del fusell. Estava ben sol. Bardik feia el cafè i Li recollia la roba que havia deixat estesa a la rosada nocturna penjant de la seva famosa corda lligada entre dos baobabs. Ningú no s’havia adonat de res.

Una vegada pres el cafè, sortiren a cavall deixant la carreta i el bestiar sota la guàrdia de Bardik.

Li havia demanat permís per anar amb els cavallers i s’armà, únicament, amb el ganivet de caça del seu amo. Abans de mitja hora arribaren a l’indret en què, el vespre anterior, havien vist els elefants, però aquell dia hagueren d’anar un xic més lluny per tornar a trobar-los i atènyer una àmplia clariana que s’obria entre el peu de la muntanya i la riba dreta del riu.

En aquella atmosfera clara i fresca, il·luminada pel sol, damunt del tapís d’una gespa immensa, encara humida de rosada, tota una tribu d’elefants —qui sap si dos o tres-cents— estava pasturant. Els petits es movien per sota les potes de les seves mares o mamaven silenciosament. Els grans pasturaven, agitant la trompa amb cadència. Gairebé tots es ventaven amb les seves orellasses, que semblaven mantells de cuir.

En la calma d’aquest benestar domèstic hi havia quelcom tan sagrat que Cebrià en restà profundament emocionat i demanà als seus companys que renunciessin a la matança projectada:

—De què ens servirà matar aquestes criatures inofensives? No valdria més deixar-les en pau i gaudint de la seva solitud?

Aquesta proposta, per més d’un motiu, no podia agradar a Aníbal Pantalacci.

—De què ens servirà? —replicà amb sorna—. Servirà per omplir les nostres guardioles quan ens haurem procurat alguns quintars d’ivori. No us deuen fer pas por aquestes bestiasses, senyor Meré?

Cebrià alçà les espatlles sense voler recollir aquesta impertinència, però quan veié que els altres dos continuaven avançant, va fer com ells.

Havien arribat tots tres a uns dos-cents metres dels elefants. Si aquestes bèsties tan intel·ligents, d’una oïda tan fina, que es posen tan fàcilment a l’aguait no s’havien adonat encara de la presència dels caçadors és perquè el vent no els era favorable i, a més, els expedicionaris estaven protegits per un espès massís de baobabs.

Ara, un dels elefants començava a donar senyals d’inquietud i alçava la trompa com si olorés algun perill.

—Ha arribat el moment —digué Pantalacci a mitja veu—. Si volem obtenir un bon resultat, espaiem-nos i escollim cadascun la nostra peça i tirem, alhora, a un senyal convingut car, al primer tret, tot el ramat fugirà.

Havent adoptar aquesta idea, James Hilton es destacà cap a la dreta al mateix temps que Pantalacci anava cap a l’esquerra i Cebrià es quedava al centre. Silenciosament, reprengueren la marxa cap a la clariana.

En aquest moment, Cebrià, molt sorprès, va sentir-se agafat vigorosament per dos braços i va sentir la veu de Li que li deia:

—Sóc jo… he saltat a la vostra gropa… no digueu res! Ara mateix veureu per què.

Llavors Cebrià arribava al llindar del massís i no es trobava més que a una trentena de metres dels elefants. Anava a armar el fusell per estar a punt de qualsevol esdeveniment, quan el xinès li digué encara:

—Teniu el fusell descarregat!… No us preocupeu!… Tot va bé!… Tot va bé!…

Al mateix moment ressonà el xiulet convingut que havia de servir de senyal per a l’atac general i, gairebé ensems, ressonà un tret —un sol tret— per darrera de Cebrià. Es va girar amb rapidesa i pogué veure com Aníbal Pantalacci tractava d’amagar-se darrera d’un tronc d’arbre. Però, gairebé al mateix temps, un fet més greu va atreure la seva atenció.

Un dels elefants, segurament ferit i enfurismat per la ferida es precipitava vers ell. Els altres, tal como havia dit el napolità, havien fugit amb un soroll de potes terrible que ressonava fins a dos mil metres a la rodona!

—Ja hi som! —cridà Li, que continuava a la gropa del cavall de Cebrià—. Quan l’elefant sigui a punt de caure’ns a sobre feu fer un salt de costat a Templer! Doneu voltes per aquestes bardisses i deixeu que l’elefant us persegueixi!… Jo m’encarrego de la resta!

Tingué el temps just d’executar quasi maquinalment aquestes instruccions. Amb la trompa alçada, els ulls injectats de sang, la boca oberta i els ullals endavant, l’enorme paquiderm s’acostava amb una rapidesa increïble.

Templer es conduí de meravella obeint amb una precisió admirable a la pressió dels genolls del seu cavaller i féu, al moment just, un violent salt cap a la dreta. L’elefant, llançat, passà, sense tocar-lo pel mateix lloc que cavall i cavaller havien deixat.

Mentrestant, el xinès, sense dir paraula, havia lliscat del cavall, havia desembeinat el ganivet i, ràpidament, va córrer cap a les bardisses que havia mostrat al seu amo.

—Doneu voltes!… doneu voltes!… deixeu que us empaiti!… —tornà a cridar.

L’elefant tornava, més enfurismat encara per haver fallat el primer atac. Cebrià no veia clarament la finalitat d’aquesta maniobra. Tanmateix, l’executà puntualment. Donà voltes a la bardissa, seguit de l’elefant, però, encara, hagué d’obligar al seu cavall a fer dos enganys de costat. Podia continuar amb aquesta tàctica gaire estona? Què esperava Li? Fatigar l’animal? Això es preguntava Cebrià sense poder trobar una resposta satisfactòria quan, de cop, i amb la seva més gran sorpresa l’elefant caigué de genolls.

Li, copsant amb una traça incomparable el moment propici, s’havia entaforat per les bardisses apropant-se a les potes de l’animal i amb una precisa ganivetada havia tallat en sec el tendó del taló que, en els homes, anomenem tendó d’Aquil·les.

D’aquesta manera ho practiquen els hindús en les seves caceres d’elefants, i el xinès devia haver practicat, sovint, aquesta maniobra a Ceilan, car acabava d’executar-la amb una precisió i una sang freda meravelloses. Aterrit i impotent, l’elefant romania immòbil ficant el cap dintre l’herba espessa. Una reguera de sang que sortia de la ferida, l’afeblia per moments.

—Hurra! Visca!… —cridaren juntament Hilton i Pantalacci compareixent al teatre de la lluita.

—Cal acabar-lo tirant-li una bala a l’ull —reprengué James Hilton. Dit això, apuntà el fusell i féu foc.

Es va sentir l’explosió de la bala dintre el cos del gegantí quadrúpede; tingué una convulsió suprema i quedà immòbil com una roca.

—S’ha acabat! —cridà James Hilton, empenyent el seu cavall fins a prop de l’animal per veure’l millor.

—Espereu!… espereu! —semblava dir la mirada fina del xinès al seu amo.

No calgué esperar gaire perquè s’esdevingués l’horrible però inevitable epíleg d’aquesta escena.

En efecte, quan Hilton arribà prop de l’elefant, es repenjà als estreps i provà de tocar una de les orellasses. Però l’animal, amb un moviment sobtat, alçà la trompa i l’abaté damunt de l’imprudent caçador; li trencà la columna vertebral i li aixafà el cap abans que els testimonis estupefactes d’aquest esfereïdor desenllaç, tinguessin temps d’evitar-ho.

James Hilton no pogué fer més que llançar un darrer crit. En tres segons no era altra cosa que un pilot de carn sangonosa damunt de la qual caigué l’elefant per no tornar a aixecar-se.

—Estava segur que feia el mort! —digué sentenciosament el xinès, fent anar el cap—. Sempre ho fan, els elefants!

Aquesta fou l’oració fúnebre de James Hilton. El jove enginyer, encara sota el cop de la traïció de la qual no havia estat víctima per ben poc, no podia evitar de considerar el just càstig d’un d’aquells miserables que havien volgut lliurar-lo, sense defensa, a la ràbia d’un animal tan temible.

El napolità guardava els seus pensaments per a ell, fossin els que fossin.

Mentrestant el xinès, amb el ganivet, féu una fossa a la gespa, dintre de la qual i ajudat per Cebrià enterrà les restes informes del seu enemic.

Això prengué un cert temps, i el sol ja era al punt de dalt quan els tres expedicionaris emprengueren el camí del campament.

Quina no fou la seva sorpresa, en arribar-hi!… Bardik no hi era.





16 traïció


Què havia passat al camp durant l’absència de Cebrià i els seus dos companys? Era difícil de dir, mentre no reaparegués el jove cafre.

L’esperaren, el cridaren, el cercaren pertot arreu; no pogueren descobrir-ne cap rastre. El dinar, que havia començat a preparar, era a prop del fogó apagat, la qual cosa semblava indicar que la desaparició es remuntava a dues o tres hores com a molt.

Tot eren conjectures. Que hagués estat atacat per una bèstia ferotge no era probable; no hi havia cap senyal de lluita violenta ni de desordre. Que se n’hagués tornat al seu país, desertant de les seves obligacions, Cebrià no ho podia creure, atesa la bona voluntat de servei que sempre havia demostrat, digués el que digués Aníbal Pantalacci.

Total, després d’una mitja jornada de cerca, el jove cafre no havia aparegut i la seva desaparició resultava absolutament inexplicable.

Pantalacci i Cebrià tingueren consell i convingueren d’esperar fins a l’endemà al matí, abans d’aixecar el campament. Potser Bardik tornaria en aquest interval si és que només s’havia esgarriat tot perseguint alguna bèstia que hagués despertat la seva cobdícia de caçador.

Però recordant la visita que un escamot de cafres els havia fet en la darrera acampada i tenint en compte les preguntes que havien fet a Bardik i a Li així com el temor expressat de trobar-se amb forasters, potser espies que s’aventuraven pel país de Tonaïa, hi havia lloc a preguntar-se, no sense raó, si Bardik, havent caigut a les mans d’aquests indígenes, havia estat emmenat amb ells.

El dia acabà tristament i la vesprada encara fou més lúgubre. Un vent de desgràcia semblava bufar damunt de l’expedició. Aníbal Pantalacci estava enfurismat i mut. Els seus dos còmplices, Friedel i James Hilton, havien mort i, ara, quedava tot sol davant del seu rival, però decidit més que mai a desempallegar-se’n, car no el volia ni per l’afer del diamant ni per l’afer del casament; per a ell tot allò no eren més que afers.

Cebrià —avisat per Li de tot allò que havia sentit sobre els cartutxos— no tenia més remei que vetllar de dia i de nit. És veritat que el xinès, pel seu compte, pensava prendre una part d’aquesta tasca.

Passaren la vetlla tot fumant a prop del foc, silenciosament i se n’anaren a reposar al dessota de la vela sense ni tan sols donar-se la bona nit. Era el torn de Li de fer guàrdia al costat del foc encès per tal de foragitar les bèsties ferotges.

L’endemà al matí, el jove cafre no era de retorn al campament. Cebrià li hauria donat encara vint-i-quatre hores més com a darrera possibilitat de tornada, però el napolità insistí a marxar tot seguit.

—Podem prescindir de Bardik —digué—; altrament, ens exposem a no atrapar Matakit mai més!

Cebrià hagué d’acceptar-ho i el xinès es posà a reunir els bous per a la marxa.

Nou desengany i dels més greus! Tampoc no es trobaven els bous. La vigília, encara eren, ajaguts, entre les altes herbes de voltant del campament!… Ara, no se’n veia cap ni un!

Aleshores pogueren mesurar la magnitud de la pèrdua soferta per l’expedició en la persona de Bardik. Coneixent els costums del bestiar boví, si Bardik hagués estat present no hauria pas deixat de fermar els bous en unes estaques o als arbres, car si, després d’una jornada de camí, arribaven extenuats i s’ajeien pels volts sense allunyar-se gaire, havent reposat tot un dia era molt possible que, a poc a poc, haguessin anat cercant herbes més tendres, s’haguessin allunyat massa del campament, fins a perdre’s i, enduts per l’instint que els fa cercar sempre el camí de l’estable, tot pasturant, haguessin reprès el camí del Transvaal.

Això era un desastre dels més greus, puix sense animals de tir la carreta esdevé inútil i, la carreta, per al viatger africà, és, alhora, casa, magatzem i fortalesa.

Com fou de gran l’abatiment de Cebrià i de Pantalacci quan, després d’un recorregut acarnissat de dues o tres hores rastrejant els bous, hagueren de reconèixer que havien de renunciar a tota esperança de retrobar-los!

La situació s’havia agreujat singularment i, una vegada més, calgué tenir consell.

Ara bé, no restava més que una solució pràctica; abandonar la carreta, carregar tantes provisions de boca i de municions com fos possible i continuar el viatge a cavall. Si tenien sort, potser podrien comptar aviat amb la possibilitat de negociar amb algun reietó cafre l’adquisició d’uns quants bous a canvi d’un fusell o de cartutxos. Li prendria el cavall de James Hilton que, com sabem, havia perdut el seu amo.

Amb branques espinoses que tallaren dels bardissars dels voltants, recobriren la carreta per tal de deixar-la amagada davall d’una garriga artificial. Cadascú va carregar tot allò que pogué entatxonar als sacs i a les butxaques, ja fos de roba, de queviures o de municions. Amb molta pena, el xinès va renunciar a endur-se la caixa vermella, que pesava massa, però fou impossible fer-li abandonar la corda, que es va enrotllar als lloms, sota la brusa, com un cinyell.

Acabats aquests preparatius i després d’una darrera mirada a aquella vall on s’havien produït esdeveniments tan tràgics, els tres cavallers reprengueren el camí de les terres altes.

Aquest camí, com tots els d’aquella contrada, era senzillament un corriol recorregut per les feres, que segueixen, gairebé sempre, el camí més directe per anar als seus abeuradors.

Era més de migdia i, aguantant un sol que cremava, Cebrià, Pantalacci i Li feren via, amb un bon pas, fins al vespre. Acamparen en una gorja profunda, abrigada per un gran rocam i, al volt d’un bon foc, es digueren que, al capdavall, la pèrdua de la carreta no era una cosa irreparable.

Durant un parell de dies avançaren de la mateixa manera sense afigurar-se que es trobaven en el bon rastre d’aquell a qui buscaven. En efecte, al vespre del segon dia, poc abans de posta de sol, anant a pas curt cap a un bosquet d’arbres fullosos on volien passar la nit, Li féu, de cop, una exclamació gutural:

—Uix! —digué, designant amb el dit un puntet negre que es movia a l’horitzó enmig de les darreres clarors del crepuscle.

La mirada de Cebrià i la d’Aníbal Pantalacci seguiren, naturalment, la direcció indicada pel dit del xinès.

—Un viatger! —cridà el napolità.

—És el mateix Matakit! —afegí Cebrià que havia cuitat a mirar amb l’ullera—; distingeixo perfectament el seu carret i l’estruç!… és ell!

I va passar l’ullera a Pantalacci que també se’n pogué convèncer.

—A quina distància us sembla que es troba, en aquest moment? —preguntà Cebrià.

—A unes set o vuit milles, potser deu —respongué el napolità.

—Així, doncs, hem de renunciar a atrapar-lo avui abans de la parada del vespre?

—Ben segur —respongué Aníbal Pantalacci—. Dintre d’una mitja hora es farà negra nit i no cal pensar a fer un sol pas en aquella direcció.

—Bé; estem segurs d’haver-lo demà, si sortim d’horeta.

—És la meva mateixa opinió!

Mentrestant havien arribat al bosquet i descavalcaren. Primer de tot, s’ocuparen dels cavalls que estrijolaren i atengueren amb tota cura abans de fermar-los en unes estaques per deixar-los pasturar. Durant aquest temps, el xinès encenia el foc.

En el curs d’aquests preparatius es féu de nit. El sopar fou, potser, si és no és un xic més alegre que els dels tres darrers dies, però, cansats com anaven, els tres viatgers enrotllant-se en les mantes, i després d’haver alimentat el foc tota la nit, reposant el cap damunt de les selles, es disposaren a dormir. Calia estar a punt abans no fos clar, per tal de guanyar temps i aconseguir atrapar Matakit.

Cebrià i el xinès es quedaren adormits ben aviat, la qual cosa tal vegada no era prou prudent per part seva.

No ocorria la mateixa cosa amb el napolità. Durant dues o tres hores es rebolcà dintre la seva manta, talment un home obsedit per una idea fixa. Una temptació criminal s’anava apoderant del seu esperit.

Finalment, no podent més, es llevà en gran silenci, s’apropà als cavalls, ensellà el seu, deslligà Templer i el cavall del xinès i, portant-los pel ronsal, se’ls endugué amb ell. Les petjades quedaren esmorteïdes per la fina gespa de l’indret.

Aníbal Pantalacci, amb els tres cavalls, que havien anat seguint-lo estúpidament mig endormiscats, els féu baixar fins al fons de la petita vall, al flanc de la qual havien acampat, els fermà en un arbre i tornà al campament. Cap dels dos dorments no s’havia bellugat.

El napolità, llavors, arreplegà el seu rifle, la seva manta i les seves municions amb algunes provisions de boca i, fredament, deliberadament, abandonà els seus dos companys enmig d’aquell desert.

La idea que l’havia obsessionat des de la posta del sol era que, enduent-se els dos cavalls, impedia que Cebrià i Li poguessin atrapar Matakit. Era, doncs, assegurar-se la victòria. El caràcter odiós d’aquesta traïció, la covardia que representava desembarassar-se d’aquesta manera dels seus companys, els quals no havien tingut més que bones intencions envers ell, no aturà el miserable. Pujà a la sella i arrossegant darrera d’ell les altres dues bèsties pel ronsal, s’allunyà al trot, a la claror de la lluna, el disc enorme de la qual apareixia per damunt dels turons.

Cebrià i Li continuaven dormint. A les tres de la matinada el xinès obrí els ulls i contemplà les estrelles que empal·lidien a l’horitzó de l’est.

«Hem de fer el cafè» —es digué.

I sense més tardar, sollevà la manta, es posà dempeus i es rentà mans i cara, cosa que no deixava mai de fer ni al desert ni a ciutat. De cop, es preguntà:

—On és Pantalacci?

L’alba ja apuntava i els objectes començaven a esdevenir més identificables.

«Els cavalls tampoc no hi són!» —es digué Li—. «A veure si aquest valent company»… I sospitant el que havia passat corregué cap a les estaques on els havien lligat a la vetlla, féu un tomb pel campament i pogué assegurar-se que tot l’equipatge del napolità havia desaparegut juntament amb ell.

La cosa era clara.

Un home de raça blanca no hauria pogut resistir el desig natural de desvetllar Cebrià per comunicar-li immediatament tan greu notícia. Però el xinès era home de raça groga i pensava que ja hi hauria prou temps per anunciar una mala nova i que, per tant, no hi havia cap pressa, per la qual cosa es posà tranquil·lament a preparar el cafè.

«Encara ha estat prou amable aquest coquí de deixar-nos les nostres provisions» —s’anava dient.

El cafè, ben colat en una barretina de roba que s’havia fet ell mateix, fou abocat a dues tasses tallades de la closca d’un ou d’estruç que portava sempre penjant en bandolera i, apropant-se a Cebrià, que encara dormia, li digué molt polidament:

—El cafè és a punt —i li tocà l’espatlla.

Cebrià obrí un ull, s’estirà, somrigué, s’assegué, i s’empassà el licor fumejant. En aquell moment s’adonà de l’absència del napolità, el lloc del qual era buit.

—On és Pantalacci? —va preguntar.

—Se n’ha anat, padrinet! —respongué Li amb tota naturalitat com si hagués estat una cosa convinguda.

—Com?… se n’ha anat?

—Sí, padrinet, amb els tres cavalls!

Cebrià sortí de dins la manta, llançà una mirada al seu voltant i ho comprengué tot, però tenia l’ànima massa sencera per demostrar la seva inquietud i la seva indignació.

—Està bé!, però que no es pensi aquest desgraciat que tindrà la darrera paraula!

Després d’anar amunt i avall, absort en els seus pensaments i reflexionant sobre el partit que calia prendre, Cebrià digué:

—Hem de partir immediatament! Deixarem aquesta sella i aquesta brida que ens farien nosa i pesarien i no durem més que els fusells i els queviures que ens queden! Caminant sense parar anirem igualment de pressa i potser podrem agafar alguna drecera!

En pocs minuts enrotllaren les mantes, recolliren els sacs i, després, tot allò que calgué abandonar fou arreplegat sota uns matolls espinosos i es posaren en marxa.

Cebrià havia tingut raó en dir que potser seria més còmode anar a peu. Efectivament, podien enfilar-se per llocs on cap cavall no hauria pogut pujar, però amb quines fatigues!

Prop de la una de la tarda arribaren al vessant nord de la cadena que seguien feia tres dies. Segons les informacions de Lopèpe ja no podien trobar-se gaire lluny de la «capital» de Tonaïa, però les indicacions eren tan vagues i els conceptes de distància tan confosos en llengua betxuana que es feia molt difícil de saber, a la bestreta, si caldrien dues o cinc jornades de marxa per arribar-hi.

Quan baixaven pel talús de la primera vall que s’havia obert al seu davant, després de la línia cimera, Li féu sentir una rialleta seca i digué:

—Girafes!

Cebrià, mirant vers aquella direcció, apercebé, en efecte una vintena d’aquests animals que pasturaven al fons de la vall, amb la gràcia dels seus llargs colls aixecats com pals o allargassats damunt de l’herba a tres o quatre metres del seu cos.

—Podríem agafar una d’aquestes girafes i reemplaçar Templer —féu Li.

—Muntar una girafa? Qui ho ha vist mai? —digué Cebrià.

—No sé si s’ha vist mai, però podreu veure-ho vós mateix si m’ho deixeu provar.

Cebrià, que no veia mai com un impossible allò que era simplement nou per a ell, va declarar-se a punt per tal d’ajudar Li en la seva empresa.

—Som a sotavent de les girafes —digué el xinès—, la qual cosa ens afavoreix, car tenen un nas molt fi i ja ens haurien ensumat! Així doncs, si us sembla bé, volteu-les per la dreta i les espanteu amb un tret de manera que vinguin cap a mi; no cal res més, jo m’encarrego de la resta!

El xinès prengué posició darrera d’un arbre gros i desfent la corda, que mai no deixava, la tallà pel mig i n’obtingué dues llargades de trenta metres; després, lligà un bon roc a cada extrem de les dues cordes i afermà l’altre cap a les branques baixes de l’arbre, s’enrotllà les dues extremitats lliures al braç esquerre, s’amagà darrera l’arbre i esperà.

Ben aviat ressonà el tret de Cebrià. Immediatament es va sentir un soroll de potes, com si vingués, corrent, un regiment de cavalleria. Les girafes corrien de dret cap a Li sense sospitar que ell les esperava.

D’antuvi en va deixar passar tres o quatre; de cop, fixant-se en una de talla extraordinària, va llençar la seva primera llaçada. La corda xiulà, s’enrotllà al coll de la bèstia que encara va fer alguns passos; sobtadament la corda tibà, li estrenyé el coll i la girafa s’aturà.

El xinès no perdé temps. Amb prou feines havia tirat el primer llaç que, agafant el segon, ja el llançava contra un altre animal. També tingué sort. Tot plegat havia durat mig minut. Ja el ramat s’havia escampat pertot arreu, però les dues girafes, mig escanyades i panteixant, quedaven presoneres.

—Padrinet! Padrinet! —cridà el xinès a Cebrià que venia corrent sense confiar massa en aquella maniobra.

No obstant això, calgué rendir-se a l’evidència. Tenien dues bèsties superbes, grans, fortes, amb bons músculs, turmells fins i gropa lluent, però per més que Cebrià se les mirava i remirava la idea de servir-se’n com a muntura no li semblava gaire realitzable.

—Com podrem aguantar-nos amb unes esquenes com aquestes? Tenen una inclinació d’almenys seixanta centímetres —digué Cebrià rient.

—Muntant damunt les espatlles, no sobre els flancs —respongué Li—, i, d’altra banda, és gaire difícil de col·locar una manta enrotllada sota el darrera de la sella?

—No tenim selles! —digué Cebrià.

—Després aniré a buscar la vostra.

—I quina brida els posarem?

—Ara ho veureu!

El xinès tenia resposta per a tot i els actes seguien sempre les paraules.

Encara no era hora de dinar que amb la seva corda ja havia fet Li dues brides molt fortes que engiponà a les girafes. Les bestioles estaven tan espantades d’allò que els passava i, d’altra banda, eren d’un temperament tan suau, que no van oposar cap resistència; amb uns altres bocins de corda féu las regnes.

Fets aquests preparatius no hi hagué res més fàcil que fer seguir les bèsties estirant-les pel ronsal. Cebrià i Li, llavors, tornaren al campament que havien deixat el dia abans i s’endugueren la sella i d’altres objectes que havien hagut d’abandonar. El xinès adaptà una manta a la sella de Cebrià per tal que pogués muntar en posició horitzontal i, per a ell mateix, es féu una mena de sella amb branques i l’altra manta. Com a mesura de precaució, es va passar mitja nit muntant i desmuntant les girafes per tal d’avesar-les a obeir.





17 una

cursa

o

«steeplechase»

africana


L’aspecte dels dos cavallers quan sortiren l’endemà era més aviat còmic. No li hauria agradat pas a Cebrià fer-se veure dalt d’aquella muntura, davant d’Alícia, pel carrer gran de Vandergaart. Però no podien fer altrament. Es trobaven al desert i una girafa no podia ésser una muntura gaire més estranya que un dromedari. Fins i tot la seva manera de caminar s’hi assemblava un xic, tant és així que d’antuvi els dos companys sofriren un lleuger mareig. Però al cap de dues o tres hores ja s’hi havien aclimatat. Com que les girafes van a un bon pas i aquestes es mostraven molt dòcils, després d’algunes temptatives de revolta, que foren reprimides immediatament, tot va anar molt bé.

Ara es tractava de guanyar, a força d’activitat, tot el temps perdut durant les tres o quatre jornades darreres de viatge. Matakit devia haver fet camí, mentrestant! Aníbal Pantalacci, no el devia haver enxampat ja? Fos com fos, Cebrià estava ben resolt a no descurar res per arribar a la seva meta.

Tres dies de camí havien portat els cavallers, més ben dit, els «girafers», a uns terrenys plans. Ara seguien la vora dreta d’un curs d’aigua bastant sinuós que corria precisament en direcció nord —sense cap dubte es tractava d’algun dels afluents del Zambeze. Les girafes, definitivament domades, i afeblides per les llargues etapes i per la dieta que els imposava Li, es deixaven guiar amb tota facilitat.

Malgrat trobar, de tant en tant, camps de mandioca i altres conreus bastant ben treballats i regats per un sistema de canyes de bambú endollades pels caps que portaven l’aigua des del riu, uns camins amples i ben batuts, una mena d’aspecte de prosperitat i per damunt dels turons que vorejaven l’horitzó cabanes blanques que semblaven ruscs d’abelles, hom sentia que encara tot allò era el límit del desert mal que fos pel nombre extraordinari d’animals salvatges, remugants o no, que poblaven aquella plana. Aus de tota mena i de tota talla en grans bandades enfosquien el cel. Ramats de gaseles i altres antílops que travessaven els camins; a vegades, un hipopòtam monstruós treia el cap fora del riu, roncava sorollosament i tornava a submergir-se amb un soroll de cascada.

Lliurat totalment a aquest espectacle, Cebrià no esperava allò que l’atzar li reservava en uns dels revolts del petit tossal que anava seguint amb el seu company.

No era altra cosa que Aníbal Pantalacci, que, a cavall i a tota brida, perseguia Matakit en persona. Una milla, com a molt, separava l’un de l’altre, però de Cebrià i el xinès es trobaven, almenys, a unes quatre milles.

Quedaren tan encantats d’aquesta troballa que, amb un gran crit d’alegria, posaren les girafes a gran trot.

Era evident que Matakit s’havia adonat del napolità, que començava a guanyar-li terreny, però encara no podia albirar el seu antic amo i el vell company de Kopje, que es trobaven massa lluny al llindar de la plana.

El jove cafre, sabent que Pantalacci no era home per donar-li quarter i que sense explicació de cap mena el mataria com si fos un gos, accionava tant com podia les regnes de l’estruç per tal de fer avançar el seu carro. La ràpida bèstia devorava l’espai, com aquell qui diu. Tan esbojarradament corria que, fent topar el carret contra una roca grossa que hi havia enmig del camí, l’eix, ja fatigat pel llarg i penós viatge, va petar en sec. Una de les rodes fugi de l’eix i Matakit i el seu vehicle rodolaren pel mig del camí.

El desgraciat cafre sortí malparat de la caiguda, però era tanta la por que el napolità pogués atrapar-lo que, esfreixurant-se, s’aixecà, pujà a coll-i-be de l’estruç i fugí a tot galop.

En aquell moment va començar una cursa d’aquelles que els anglesos anomenen «esteeplechase» com mai no se n’havia vist d’igual ni a les curses dels antics circs romans.

En efecte, Pantalacci perseguia Matakit i Cebrià i Li corrien al darrera de l’un i de l’altre, car tenien interès a apoderar-se de tots dos; del cafre per tornar a haver el diamant i del napolità per castigar-lo com mereixia.

Les girafes, ben esperonades i llançades a fons, corrien com cavalls de pura sang, amb els colls estirats endavant, la boca oberta, les orelles girades endarrere, forçades a donar tota la velocitat que podien desenvolupar.

La rapidesa de l’estruç de Matakit era prodigiosa. Les ales curtes, inútils per volar, li servien, nogensmenys, per accelerar la correguda, de tal manera que, amb alguns minuts, ja havia guanyat una distància considerable sobre aquell que el perseguia. Si Matakit arribava a una llarga espessor de bosc que, no gaire lluny, s’estirava fins a perdre’s de vista, seria impossible trobar-lo ja que no se’l podria veure. La distància entre perseguit i perseguidor creixia. Tot galopant Cebrià i Li seguien aquesta lluita amb tot interès. Havien arribat al peu del tossal però encara tenien els fugitius a unes tres milles. Pogueren adonar-se que el napolità havia guanyat un xic de terreny; ja sigui que l’estruç s’hagués ferit amb alguna roca o estigués esgotat de tan córrer, la seva velocitat havia disminuït. Aníbal Pantalacci s’apropava a Matakit. Però ja el fugitiu acabava d’entrar a l’espessor de bosc i es feia fonedís quan, al mateix moment, el napolità era desensellat violentament del seu cavall i rodolava per terra mentre la muntura fugia camps a través.

—Matakit se’ns escapa! —va cridar Li.

—Sí, però aquest belitre de Pantalacci és nostre —respongué Cebrià.

I apressaren el pas de les seves girafes.

Mitja hora després no es trobaven més que a unes cinc-centes passes de l’indret on havia caigut el napolità. La qüestió per a ells era saber si havia pogut arribar a l’espessor del bosc de llentiscles o si havia quedat estirat a terra ferit per la caiguda… tal vegada mort!

El que havia passat era que amb l’ardor de la cursa, Pantalacci no s’havia adonat d’un filat dels que paren els indígenes per atrapar ocells, que lliguen entre els arbres, i en el qual va quedar embolicat. I no era un filat petit; al contrari, tenia, almenys, cinquanta metres de llargària i ja havia atrapat diversitat d’ocells de totes menes i de tots plomatges i, entre ells, una mitja dotzena d’aquells enormes «gypaëtus», anomenats correntment trencalossos, que tenen una envergadura d’un metre i mig.

Ell havia intentat deseixir-se del filat que l’embolicava, però entre els ocells que voletejaven per damunt seu i peus i mans presoners entre les malles, no podia lliberar-se’n. Feia grans esforços, estirava per tots costats, arrencava els lligams que mantenien el filat als arbres i a les estaques. Tant ell com els ocells estaven enfollits. Tots volien sortir d’aquell parany. Pantalacci sacsejava la xarxa amb totes les seves forces per tal de deslliurar-se’n, però com més batzegades hi donava més empresonat es trobava.

Li hi arribà amb la intenció de deslligar la xarxa d’alguna de les estaques i doblegar-la sobre ella mateixa a fi d’empresonar encara més el napolità. Mentre ho estava fent, el vent es va posar a bufar amb una fúria extremada doblegant els arbres del voltant. De sobte, en una de les regolfades de la tempesta, la xarxa quedà totalment arrencada de les estaques i dels arbres. L’ocellada, especialment els més petits, pogueren escapar-se i alçaren el vol, però les aus més grosses, embrollades entre les malles de la xarxa, començaren a volar en conjunt formidable, i amb la força, sobretot, dels trencalossos, la xarxa, ajudada també pel vent, se’n pujà enlaire amb els ocells i amb Aníbal Pantalacci lligat de peus i mans fins a uns vint-i-cinc o trenta metres d’altura.

Semblava que aquells ocellots no podien aguantar l’esforç que estaven fent de volar mig lligats i el conjunt de xarxa, ocells i Pantalacci, després de descriure una llarga paràbola, tornava a caure cap als llentiscles. Ja hi estava rasant quan, sota l’impuls d’una munió d’ales, es tornà a elevar.

Cebrià i Li restaren astorats veient com aquell fardell pujava fins a prop de cinquanta metres. De sobte, algunes malles, sota els esforços de Pantalacci i dels ocells, es desfilaren… molts ocells volaren fugint d’aquella presó; el napolità quedà suspès per les mans aferrant-s’hi desesperadament… però les mans li flaquejaren, finalment, i deixant la xarxa, caigué com una massa i s’estavellà contra terra.

Quan Cebrià hi acudi per tal de socórrer-lo, el seu enemic ja era mort… mort en aquestes horribles condicions.

I ara, ell era l’únic que quedava dels quatre rivals que s’havien llançat a través de les planes del Transvaal per tal d’assolir el mateix objectiu.





18 l’estruç

que

parla


Després d’aquesta espantosa catàstrofe, Cebrià i Li no tingueren mes esma que fugir del lloc on havia ocorregut.

Es decidiren, doncs, a seguir tot el llarg de l’espessor de bosc i feren camí durant més d’una hora fins a arribar al llit d’un torrent gairebé sec que formava un portell al massís de llentiscles i altres arbres, i que permetia voltar-lo.

Allí els esperava una nova sorpresa. Aquest torrent desembocava en un llac prou gran amb les vores plenes d’una vegetació luxuriant que, fins aleshores, l’havia mantingut fora de la vista. Cebrià hauria volgut tornar enrera passant per les vores del llac però, en general, eren tan escarpades que hagué de renunciar-hi. D’altra banda, tornar enrera li treia tota esperança de tornar a trobar Matakit.

A l’altra riba del llac s’alçaven uns turons que, per una sèrie d’ondulacions, arribaven a unes muntanyes bastant altes. Cebrià va pensar que des del cim d’aquestes muntanyes tindria més oportunitat d’obtenir una vista de conjunt i, com a conseqüència, podria establir algun pla.

Es posaren en camí per tal de donar la volta al llac. No havent-hi cap camí, l’operació resultava molt penosa, sobretot perquè moltes vegades havien d’arrossegar les girafes pel ronsal. Els caigueren més de tres hores per franquejar una distància de set a vuit quilòmetres a vol d’ocell. Quan després d’haver rodejat el llac arribaren aproximadament al nivell del seu punt de partida a la riba posada, ja era gairebé de nit. Romputs de fatiga, es decidiren a acampar en aquest indret, però amb els pocs recursos que els quedaven aquesta instal·lació no podia resultar gaire confortable. No obstant això. Li se n’ocupà amb el seu zel de costum i, una vegada llest, s’ajuntà amb el seu amo.

—Padrinet! —li digué amb veu reconfortant— us veig molt fatigat! Gairebé no ens queden provisions. Deixeu que me’n vagi a veure si trobo algun poblat on, segurament, no refusaran d’ajudar-nos.

—Deixar-me, Li? —digué Cebrià, d’antuvi.

—Cal fer-ho, padrinet! —respongué el xinès—. Agafaré una de les girafes i me n’aniré cap al nord… El poblat d’aquest Tonaïa, del qual ens parlà Lopèpe, no pot trobar-se massa lluny ara i ja m’arreglaré perquè us facin una bona acollida i, després, tornarem al Griqualand on ja no tindreu res a témer d’aquests tres malvats que han mort en aquesta expedició!

El jove enginyer reflexionà sobre la proposta que li feia el seu fidel servent. Comprenia que si el cafre fugitiu podia ésser trobat havia d’ésser en aquella regió on se l’havia vist la mateixa vetlla i, per tant, importava no abandonar-la. D’altra banda, calia refer els recursos que, ara, ja eren insuficients. Fou amb molta pena que Cebrià es decidí a separar-se de Li. Convingueren que l’esperaria, allí mateix, durant quaranta-vuit hores. En aquest temps, el xinès, muntat damunt de la seva ràpida girafa, podia fer molt de camí a través d’aquella regió i tornar al campament.

Li no volgué perdre ni un instant. No pensà pas a reposar; ja sabria fer-se passar la son. S’acomiadà de Cebrià tot besant-li la mà, prengué la girafa, s’hi enfilà i desaparegué, enmig de la nit.

Per primera vegada des de la sortida del Vandergaart —Kopje, Cebrià es trobava sol en el desert. Se sentia molt entristit i no pogué evitar, quan s’hagué embolicat amb la manta, d’abandonar-se als més lúgubres pronòstics. Aïllat, gairebé sense queviures ni municions, què li esdevindria en aquest país desconegut, a molts centenars de llegües de tota regió civilitzada? Atrapar Matakit ara seria una gran sort! Decididament, aquesta expedició era un desastre i només havia estat marcada per esdeveniments tràgics! Podia dir-se que cada cent milles fetes havien costat la vida a un dels seus membres! Ja només en quedava un… ell…! Seria, doncs, el seu destí tan miserable com el dels altres?

Malgrat aquestes tristes reflexions, Cebrià acabà per adormir-se.

La fresca de la matinada i el repòs de què acabava de gaudir donaren un tomb de més confiança als seus pensaments. Tot esperant al retorn del xinès va resoldre de fer l’ascensió de l’alt turó al peu del qual havia acampat. Així podria explorar una extensió més gran de terreny i, amb l’ajuda de la ullera, descobrir algun rastre de Matakit. Però calia separar-se de la girafa puix que, encara, cap naturalista no havia classificat aquest animal dintre la família dels grimpaires.

Cebrià començà traient-li el ronsal tan enginyosament fabricat per Li; lligà la bèstia per una cama en un arbre voltat d’herba espessa i molsuda i li deixà prou corda per tal que pogués pasturar folgadament.

Enllestit això Cebrià es posà el fusell en una espatlla i la manta a l’altra i després d’haver dit adeu amb una plantofada amical a la seva girafa, va començar l’ascensió de la muntanya. Aquesta ascensió fou llarga i penosa. Tot el dia se’l va passar pujant pendissos abruptes, contornejant roques infranquejables i a recomençar per l’est o pel sud temptatives d’escalada infructuosament assajades pel nord o per l’oest.

A la nit, només era a mitja costa i hagué de deixar l’ascensió final per a l’endemà. Havent sortit a punta de dia, després d’assegurar-se que Li no havia tornat, arribà finalment cap allà a les onze al cim de la muntanya.

L’esperava una cruel decepció. El cel s’havia cobert de núvols. Una boira baixa flotava pels costats inferiors del turó. Debades provà Cebrià de foradar amb la vista la cortina que cobria les valls veïnes. Tot desapareixia sota un amuntegament de vapors que no deixaven distingir res al seu dessota.

Cebrià, obstinat, esperà creient que una clariana podria facilitar-li la visió dels horitzons que esperava sotjar. A mesura que avançava el dia, semblava que els núvols creixessin d’espessor i, arribant la nit, començà, decididament, a ploure.

El jove enginyer es trobà sorprès per aquest temps, precisament al mig d’una erola nua, sense cap arbre ni cap roca que poguessin servir d’abric. Només el terra calb i sec i, tot al volt, la nit que anava creixent acompanyada d’una plugeta que, a poc a poc, s’anava infiltrant en la manta i els vestits, fins a arribar a la pell.

La situació esdevenia crítica i, no obstant això, calia acceptar-la. En aquelles condicions no es podia pensar a fer la davallada. S’hagué de conformar, doncs, a deixar-se remullar fins als ossos comptant que ja s’eixugaria l’endemà quan fes un bon sol. Passat el primer moment d’emoció —al capdavall podia pensar que era una dutxa refrescant després dels passats dies de calor i de sequera— Cebrià pensà que el més desagradable seria no poder encendre foc i haver de menjar fred. No tingué més remei que obrir una llauna d’estofat i devorar-la d’una manera tan elemental.

Una o dues hores després, entumit per la frescor de la pluja, assolí d’adormir-se reposant el cap damunt d’una pedra recoberta amb la seva manta regalimant aigua. Quan, amb el dia, es va despertar, el devorava una febre ardent.

Comprenent que estava perdut si havia de rebre gaire més estona aquella dutxa —car no parava de ploure—, Cebrià féu un esforç, es posà dempeus i, recolzant-se al fusell com si fos un bastó, començà a baixar la muntanya.

Com va arribar a la plana? Ni ell mateix hauria pogut dir-ho. Aquí caic, allà m’aixeco, perdent alè, encegat, romput per la febre pogué continuar el seu camí i cap a migdia arribà al campament on havia deixat la girafa.

L’animal, impacientat segurament per la solitud i potser apressat per la fam, car l’herba del seu voltant ja era completament tosa, havia acabat rosegant la corda i havia quedat lliure.

Si s’hagués trobat en el seu estat normal, Cebrià hauria sentit vivament aquest nou cop de la mala sort, però l’extrem cansament li’n tragué l’esma. En arribar no féu altra cosa que obrir el seu sac impermeable, posar-se roba seca i caure, aixafat, per la fatiga, al davall d’un baobab que feia ombra al campament.

Llavors començà per a ell un estrany període de mig somni, de febre, de deliri, on totes les nocions es confonien, en què el temps, l’espai, les distàncies ja no tenien cap sentit. Era de dia o de nit? Feia sol o plovia? Quantes hores feia que es trobava allí? Encara vivia o era mort? No en sabia res. Els somnis agradables i els malsons més esfereïdors se succeïen en la seva imaginació. París, l’Escola de Mines, la llar paterna, el mas de Vandergaart-Kopje, miss Watkins, Aníbal Pantalacci, Hilton, Friedel i legions d’elefants, Matakits i volades d’ocells escampats sota un cel sense límits; tots els records, totes les sensacions, totes les antipaties, totes les tendreses s’aürtaven en el seu cervell com una batalla sense sentit. A aquestes creacions de la febre s’ajuntaven, a vegades, impressions exteriors. Fou horrible quan enmig d’una tempesta d’udols de xacals, de miols de gats mesquers, de rialles burletes de hienes, li va semblar sentir un tret seguit d’un gran silenci. Després, l’infernal concert tornà a començar i es perllongà fins a fer-se de dia.

No ni ha cap dubte que Cebrià, durant aquest miratge, hauria passat de la febre al repòs etern sense haver-ne esment, si l’esdeveniment més estrany, més extravagant aparentment, no hagués vingut a interposar-se al curs natural de les coses.

Arribat el matí, ja no plovia i el sol ja era ben alt. Cebrià acabava d’obrir els ulls i mirava, sense gaire curiositat, un gran estruç que, després d’haver-se-li apropat, s’aturà a una distància de dues o tres passes.

«Qui sap si és l’estruç de Matakit?» —es va preguntar a si mateix, seguint sempre amb la seva idea fixa.

Fou el camallarg en persona qui es va encarregar de respondre-li, i, encara més important, en bon francès.

—Si no m’erro, sou Cebrià Meré…! Pobre amic, què diable fas per ací?

Un estruç que parlés en francès, un estruç que sabés el seu nom, era per fer perdre el nord a la intel·ligència més assentada. Cebrià, encara sota els efectes dels somnis de la nit anterior, no en féu gaire cas d’antuvi pensant que tot era degut al seu desbordament mental. D’altres coses més inversemblants havia vist la nit darrera en els seus somnis. I encara una mica sense ésser ell mateix, digué:

—Senyor estruç, on és la vostra cortesia? Per què em tutegeu?

Ho va dir amb aquell to sec i a batzegades tan comú als que tenen febre i que no deixa cap dubte sobre el seu estat, del qual l’estruç va semblar vivament emocionat.

—Cebrià…! Amic meu…! estàs malalt! Què fas tot sol en aquest desert? —digué l’estruç agenollant-se prop d’ell.

El poder agenollar-se era un altre fenomen tan anormal com el de poder parlar, perquè tothom sap que els estruços, per naturalesa, no poden fer-ho. Però Cebrià, enmig de la seva febre, no se n’estranyava. Fins va trobar natural que l’estruç es tragués de sota l’ala esquerra una cantimplora plena d’aigua fresca, tallada amb un raig de conyac i li posés el broc als llavis. Allò que va començar a estranyar-lo fou que aquell animal es posés dret i tirés a terra una mena de closca amb plomes, que semblaven el seu plomatge natural, i, després, un coll llarg acabat en cap d’ocell. I, aleshores, despullat de tots aquests additaments, l’estruç se li presentà sota l’aspecte d’un minyó, robust, vigorós, que no era altre que Faramon Barthès, gran caçador davant de Déu i davant dels homes.

—Sí, home, sóc jo! —cridà Faramon—. No m’has reconegut la veu a les primeres paraules que t’he dit?… T’estranyes de la meva disfressa? És una astúcia de guerra que he manllevat als cafres i que em permet d’apropar-me als estruçs de debò i tirar-los més fàcilment l’atzagaia!… Però parlem de tu, pobre amic!… Com és que et trobes aquí malalt i abandonat?… Ha estat un gros atzar que t’hagi vist; ignorava totalment que et trobessis per aquest país!

Cebrià no estava gaire en estat de xerrotejar i no pogué donar al seu amic sinó indicacions molt superficials. D’altra banda, Faramon comprengué que allò que convenia a Cebrià era rebre els socors que fins aleshores li havien mancat.

L’experiència d’aquest ardit caçador era molt gran i havia après dels cafres un remei de gran eficàcia per a la febre palúdica que era el que sofria Cebrià.

Va cavar un gran clot i el va omplir de brancam i brosses, deixant un forat perquè l’aire s’hi introduís. Quan aquesta llenya fou encesa i consumida, el clot quedà convertit en un veritable forn. Faramon hi féu posar Cebrià, ben embolicat, de manera que només li sortís el cap al defora. Abans de deu minuts es va manifestar una forta transpiració que fou activada pel «doctor» mitjançant cinc o sis tasses d’una tisana que féu amb unes herbes que ell coneixia.

Cebrià no va tardar a adormir-se dintre d’aquesta estufa i tingué un son benefactor.

A posta del sol, quan va obrir els ulls, el malalt es trobava tan manifestament alleujat que va demanar per sopar. El seu enginyós company —que tenia resposta per a tot— li serví immediatament una excel·lent sopa que havia adobat amb els productes més delicats de la seva cacera i algunes arrels de diverses menes. Una ala d’avitarda rostida i una tassa d’aigua amb unes gotes de conyac completaren aquest menú que retornà algunes forces a Cebrià i acabà d’esbandir del seu cervell els fums que l’enfosquien.

Més tard, Faramon Barthès, que també havia sopat convenientment, s’assegué al costat de Cebrià i li contà com era que s’havia trobat, tot sol, «vestit» d’aquella manera.

—Ja saps de què sóc capaç per tal de provar una nova cacera! Aquests darrers mesos he matat tants d’elefants, zebres, girafes, lleons i altre bestiar de pèl i de ploma —sense oblidar una àguila caníbal que és l’orgull de la meva col·lecció— que m’ha vingut la mania de variar els meus plaers cinegètics. Fins ara només viatjava amb l’escorta dels meus basutos —una trentena de xicots ben resolts als quals pago amb un saquet de grans de vidre cada mes i que es llançarien al foc pel seu amo i senyor. Però darrerament, he estat hoste de Tonaïa, el gran cap d’aquest país i, per tal d’obtenir d’ell el dret de cacera en tots els seus territoris, he consentit a prestar-li els meus basutos, amb quatre fusells, per a una expedició guerrera que ell meditava contra uns seus veïns i damunt dels quals ha obtingut una brillant victòria. Això ens ha portat a una profunda amistat, segellada per l’intercanvi de sang; sang que ens hem xuclat mútuament fent-nos una picada a l’avantbraç!

Ara, doncs, entre Tonaïa i jo, les coses van a vida i a mort! Segur ja que no seria destorbat en tota l’extensió de les seves possessions, abans-d’ahir vaig sortir per anar a caçar el tigre i l’estruç. De tigre, en vaig matar un anit i m’estranyaria que no haguessis sentit la bullanga que es va armar. Afigura’t que jo havia plantat una tenda-abric a prop de la còrpora d’un búfal, mort ahir, amb l’esperança que, durant la nit, es presentés el tigre que jo somniava! Atret per l’olor de la carn fresca, el tigre prou va venir, però la desgràcia volgué que una bandada de dos o tres-cents xacals, hienes i gats mesquers tinguessin la mateixa idea. Heus ací el concert tan discordant que es va produir, el soroll del qual degué arribar fins a tu!

—Sí que l’he sentit aquest concert, i fins i tot em creia que el donaven en honor meu!

—Res d’això! Era en honor d’una còrpora de búfal, al fons d’aquella vall que sobre a la nostra dreta. En clarejar el dia, només quedava la carcassa de l’enorme animal. Ja ho veuràs! És un bell treball d’anatomia!… També veuràs el meu tigre, la bèstia més bella que mai no hagi caçat des que vinc a l’Àfrica. Ja el tinc espellat i la pell està assecant-se en un dels arbres.

—Però per què anaves disfressat d’estruç? —preguntà Cebrià.

—Ho he après dels cafres. Moltes vegades utilitzen aquest engany per tal de poder apropar-se més fàcilment a les bandades d’estruços que, altrament, es malfien molt i es fa difícil poder-los tirar… és clar que jo tinc el meu excel·lent rifle i podria tirar de lluny!… però, què vols? he tingut la fantasia de caçar-ne a la moda cafre i això és el que m’ha valgut trobar-te i ben a propòsit, oi?

—Ja ho crec, Faramon!… Em sembla que si no m’haguessis trobat ja no seria d’aquest món —respongué Cebrià estrenyent les mans de seu amic.

Ja havia sortit de l’«estufa» i jeia damunt d’un llit de fulles que li havia preparat el seu amic al peu del baobab. No en tingué prou amb això i va anar a cercar la tenda-abric que havia plantat per caçar el tigre, i al cap de poc ja hi reposava dins el seu estimat malalt.

—I ara, conta’m la teva història, amic Cebrià, si no t’has de fatigar massa!

Cebrià se sentia prou refet per satisfer la curiositat del seu amic i li va contar, un xic per damunt, tot allò que els havia succeït des de la seva sortida del camp de diamants; per què havia deixat el país tot perseguint Matakit i el seu diamant, la mort dels seus companys de viatge, la desaparició de Bardik i, finalment, com estava esperant cl retorn del seu servent Li.

Faramon havia escoltat amb molta atenció les explicacions de Cebrià i quan ell li preguntà si havia topat un cafre, així i aixà, anomenat Bardik, respongué negativament.

—Però —digué—, he trobat un cavall abandonat que tal vegada sigui el teu. Jo estava caçant amb tres dels meus basutos quan, de cop, ens sortí a l’encontre un cavall gris, sense sella, només amb un ronsal que li penjava i que semblava indecís de la seva marxa; li ensenyàrem un grapadet de sucre i va acudir como si ens conegués de tota la vida!

—És el meu!… És Templer! —cridà Cebrià.

—Molt bé, Cebrià; Templer és teu i demà tindré molt de gust de tornar-te’l. A punta d’alba deixarem aquest lloc deliciós.

I, enrotllant-se dins de la seva manta, es posà a dormir al costat de Cebrià.

Precisament l’endemà arribà el xinès al campament portant algunes provisions. Abans que Cebrià es despertés, Faramon Barthès l’havia posat al corrent de tot i li encarregà que es quedés vetllant el seu amo mentre ell anava a cercar el cavall la pèrdua del qual havia sentit tant el jove enginyer.





19 la

cova

meravellosa


No hi havia dubte que el cavall que va trobar Cebrià davant seu en despertar-se era el mateix Templer. La trobada fou de les més afectuoses. Hauria pogut dir-se que al cavall el satisfeia tant com al seu amo de retrobar-se.

Després d’haver esmorzat, Cebrià se sentí prou fort per ensellar i partir immediatament. Barthès posà tot l’equipatge a la gropa de Templer, agafà l’animal pel ronsal i es posaren, tots tres, en camí vers la capital de Tonaïa.

Tot fent camí, Cebrià contava amb més detalls els principals incidents de l’expedició des de la seva sortida del Griqualand. Quan li parlà de la darrera desaparició de Matakit, donant-li’n les senyes, Faramon Barthès es posà a riure:

—Qui ho hauria dit? Em penso que podré donar-te noticies del teu lladre si no del teu diamant!

—Què vols dir? —preguntà sorprès Cebrià.

—Fa uns dies, els meus basutos van portar presoner un jove cafre que vagava pel país i l’han lliurat, lligat de peus i mans, al meu amic Tonaïa. Jo tenia por que no li’n fes una de les seves per tal com el cafre és d’una tribu enemiga de la seva i els espies li fan molta por. Fins ara li ha deixat la vida salva. Ha tingut la sort de conèixer alguns jocs de mans i ha pogut presumir d’endevinaire…

—Ara sí que ja no tinc cap dubte que sigui Matakit! —digué Cebrià.

—Se n’ha sortit a bon preu! Tonaïa ha inventat una varietat de suplicis com no et pots imaginar. Però et torno a dir que no cal que et facis mala sang; la seva qualitat d’àugur o endeví el protegeix i, aquest mateix vespre, el trobarem en bona salut!

No cal dir que aquestes notícies havien de satisfer particularment Cebrià. Ja estava gairebé segur que la seva meta era assolida i no dubtava que si Matakit encara tenia el diamant de John Watkins, consentiria a tornar-lo.

Aquell mateix vespre arribaren a la capital de Tonaïa, disposada en amfiteatre en una ondulació que formava l’horitzó en direcció nord. Era un veritable poble de deu a quinze mil habitants, amb carrers bastant ben traçats, cabanes espaioses i gairebé elegants que denotaven prosperitat i benestar. El «palau» del rei, voltat d’altes estacades i guardat per guerrers negres, armats amb llances, ocupava, ell tot sol, la quarta part de la superfície total de la «ciutat».

Faramon Barthès no hagué de fer més que mostrar-se i totes les barreres s’abaixaren al seu davant. Fou conduït immediatament, amb Cebrià, a través d’una colla de patis, fins a la sala de cerimònia on es trobava el «conqueridor invencible» enmig d’una nombrosa gentada de criats, guàrdies, etc.

Tonaïa podia tenir uns quaranta anys. Era alt i fort. Anava cofat amb una diadema d’ullals de senglar i el seu vestit era una túnica vermella, sense mànegues i un davantal del mateix color, ricament brodat amb perles de vidre. Als braços i a les cames duia nombrosos braçalets de coure. La cara era intel·ligent i fina, però denotava astúcia i duresa.

Féu un gran acolliment a Faramon Barthès, al qual no veia des de feia alguns dies i, per deferència, també a Cebrià, amic del seu fidel aliat.

En saber que el seu nou hoste estava malalt, va cuitar a fer que li donessin una de les cambres millors i li féu servir un excel·lent sopar.

D’acord amb Barthès no parlaren encara de l’afer Matakit, i el reservaren per a l’endemà.

L’endemà, trobant-se ja Cebrià del tot bé, pogué comparèixer novament davant del rei. Tota la cort fou reunida a la gran sala del palau. Tonaïa i els dos hostes eren al mig del cercle format pels assistents. Ben tost, Faramon Barthès abordà la negociació en la llengua del país que parlava amb una certa fluïdesa.

—Els meus basutos et portaren, fa poc, un jove cafre que havien fet presoner —digué al rei—. Ara bé, és el cas que aquest cafre és un servent del meu amic, el gran savi Cebrià Meré, que ve a demanar a la teva generositat que vulguis tornar-l’hi. Jo, amic teu i seu, goso donar suport a la seva demanda.

Des de les primeres paraules, Tonaïa va creure prudent adoptar un aire diplomàtic.

—El gran savi blanc és benvingut! —respongué—. Però, què ens ofereix de penyora pel meu presoner?

—Un excel·lent fusell, deu vegades deu cartutxos i un saquet de perles de vidre —respongué Barthès.

Un murmuri elogiós va recórrer l’auditori, vivament Impressionat davant l’esplendidesa d’aquesta oferta. Només Tonaïa, sempre molt diplomàtic, va fer veure que no n’esbalaïa.

—Tonaïa és un gran príncep —digué redreçant-se al seu escambell reial—, i els déus el protegeixen. Fa un mes que li enviaren Faramon Barthès amb els seus valents guerrers i fusells per ajudar-lo a vèncer els seus adversaris. Per tant, si Barthès ho desitja, aquest servent serà retornat sa i estalvi al seu amo! —I on és en aquest moment?— preguntà el caçador.

—A la cova sagrada, on és guardat de dia i de nit! —respongué Tonaïa amb un èmfasi de circumstàncies, tal com convenia a un dels més potents reietons de la Cafreria.

Faramon Barthès cuità a resumir aquesta resposta a Cebrià i demanà al rei el favor del permís d’anar a cercar el presoner a la cova en qüestió.

En sentir aquestes paraules, un murmuri de desaprovació recorregué tota l’assemblea. La pretensió d’aquests europeus semblava exorbitant. Mai, amb cap pretext, cap estranger no havia estat admès en aquella cova misteriosa. Una tradició molt respectada deia que el dia en què els blancs en coneguessin el secret, l’imperi de Tonaïa s’esbaldregaria.

Però al rei no li agradava que la cort es fiqués en cap de les seves decisions i, doncs, el murmuri el portà, per un caprici de tirà, a concedir allò que probablement mai no hauria concedit si no hi hagués hagut aquella explosió de sentiment general.

—Tonaïa ha bescanviat la seva sang amb el seu aliat Barthès —respongué en un to peremptori— i no pot amagar-li res. El teu amic i tu sabreu servar un secret?

Faramon Barthès féu un senyal afirmatiu.

—Jureu, doncs, que no tocareu res d’allò que veureu a la cova!… Jureu que us comportareu, quan n’haureu sortit, com si mai no n’haguéssiu conegut l’existència!… Jureu que no intentareu mai de tornar a entrar-hi, ni intentareu de reconèixer-ne l’entrada!… Jureu, per últim, de no dir mai a ningú allò que haureu vist!

Els dos visitants, amb la mà estesa, repetiren, paraula per paraula, la fórmula del jurament que els era imposat.

Tonaïa donà algunes ordres en veu baixa i tothom s’aixecà. Els guerrers formaren en dos rengles. Uns servents portaren unes robes fines que serviren per tapar els ulls dels dos forasters i, després, el rei en persona es col·locà entre ells dintre d’un gran palanquí de jonc que uns quants cafres es carregaren a les espatlles i el seguici es posà en marxa.

El viatge fou bastant llarg —almenys, dues hores de camí. Per les sacsejades que rebia el palanquí, els dos amics cregueren apreciar que eren transportats per un lloc muntanyós.

Després, una gran frescor de l’aire i l’eco sonor dels passos de l’escorta, repercutint a les parets més properes, indicaren que havien penetrat en un soterrani i, finalment, uns bufecs de fum reïnós que els arribaven a la cara, els feren comprendre que havien encès torxes per tal d’il·luminar el camí.

Caminaren encara un bon quart d’hora i, després, el palanquí fou dipositat a terra. Tonaïa féu baixar-ne els seus dos hostes i ordenà que els traguessin la banda dels ulls.

Sota els efectes de l’enlluernament, en trobar-se, de cop, a plena llum, els dos amics cregueren d’antuvi en una mena d’al·lucinació extàsica, de tan esplèndid i inesperat com era l’espectacle que s’oferí als seus ulls.

Es trobaven al centre d’una immensa cova. El terra era cobert d’una sorreta fina clapejada d’or. La volta, tan alta com la d’una catedral gòtica, es perdia en profunditats insondables per a la mirada. Les parets eren plenes d’estalactites d’una varietat de tons i d’una riquesa exquisides, en les quals les torxes reflectien colors iridescents, semblant a radiacions d’aurores boreals. No eren com a la majoria de coves, simples llàgrimes de quars repetides amb monòtona uniformitat. Aquí, la natura donava lliure curs a la seva fantasia i semblava complaure’s esgotant totes les combinacions de tons i defectes als quals tant es prestava la meravellosa vitrificació de les seves riqueses minerals.

Roques d’ametista, parets d’ònix, bancs de robí, agulles de maragda, columnes de safirs profundes i esveltes com un bosc d’avets, icebergs d’aiguamarines, canelobres de turquesa, miralls d’òpal, desfloraments de guix rosat i de lapislàtzuli amb vetes d’or, tot allò que el regne cristal·lí pot oferir de més preciós, de més rar, de més límpid, de més enlluernador, havia servit per a aquesta sorprenent arquitectura. I encara més, totes les formes, àdhuc les del regne vegetal semblaven haver estat admeses en aquest treball fora de tota concepció humana. Catifes de molsa mineral tan vellutades com la gespa més fina, arboritzacions cristal·lines carregades de flors i de fruits de pedreria; més lluny, un llac artificial, format d’un sol diamant de vint metres de llargada, clavat dintre la sorra, semblava una pista per a les evolucions dels patinadors. Palaus aeris de calcedònia, cúpules i campanariets de beril·li o de topazi, s’apilaven formant pisos fins en un punt en què l’ull, fatigat de tanta esplendor, es refusava a seguir-los. Finalment, la descomposició dels raigs lluminosos a través d’aquests milers de prismes, els focs d’artifici de les guspires que esclataven arreu i queien com una garba, constituïen la simfonia de llum i de color més esbalaïdora per enlluernar la mirada de l’home.

Cebrià Meré ara ja no dubtava. Es trobava transportat en un d’aquests dipòsits misteriosos dels quals, tant de temps, havia sospitat l’existència i al fons dels quals la naturalesa avara havia pogut atresorar i cristal·litzar en bloc aquelles gemmes precioses que no cedeix a l’home sinó a fragments i restes isolades i, encara, en els indrets més afavorits.

Per un moment, Cebrià, dubtant de la realitat que tenia davant dels ulls, volgué assegurar-se, en passar davant d’un enorme bloc de cristall, si el ratllaria l’anell que portava al dit. No, no pogué ratllar-lo! Així, doncs, eren diamants de debò, robins, safirs, allò que la cova, immensa cripta, arrecerava en quantitats tan prodigioses que el seu valor, al preu que els homes donen a aquestes substàncies minerals, devia ultrapassar qualsevol càlcul; només possible, en tot cas, emprant xifres astronòmiques.

El mateix Tonaïa no devia saber la riquesa prodigiosa d’aquella cova, pensava Barthès. Segurament que el rei negre s’imaginava ésser només l’amo i el guardià d’una gruta particularment curiosa, el secret de la qual no podia divulgar a causa d’algun oracle o d’alguna superstició tradicional.

Tal vegada —i la presència de certs ossaments humans en alguns racons semblava confirmar-ho— la cova havia servit o potser encara servia per celebrar algun misteri durant el qual es vessava sang humana, qui sap si amb una desviació de canibalisme!

El rei i els dos hostes acabaven d’arribar al fons de la cripta davant d’una mena de capella lateral. Darrera de la reixa de fusta que en vedava l’entrada hi havia un presoner tancat en una gàbia, també de fusta, de grandària justa per estar-hi ajupit, i destinat —n’estaven segurs— a ésser engreixat per a alguna menjada propera.

Era Matakit!

—Padrinet! Padrinet!… —cridà el desgraciat cafre tan aviat com hagué reconegut Cebrià—. Traieu-me d’aquí!… Deslliureu-me!… M’estimo més tornar al Griqualand —ni que m’hagin de penjar— que no pas quedar-me en aquesta gàbia de gallines tot esperant l’horrible suplici que em reserva el cruel Tonaïa abans de cruspir-se’m!

Ho deia amb una veu tan lamentable que els dos amics s’emocionaren sentint-lo.

—Està bé, Matakit! —respongué Cebrià—. Obtindré la teva llibertat, però no sortiràs d’aquesta gàbia fins que ens hauràs tornat el diamant…

—El diamant, padrinet! —mig plorà Matakit—. El diamant jo no el tinc… no l’he tingut mai!… ho juro… ho juro!…

Ho deia amb un tal accent de veritat que Cebrià comprengué que no podia posar en dubte la seva honradesa. Recordem que sempre li havia costat creure que Matakit fos l’autor del robatori.

—I doncs? Si tu no has robat el diamant, per què has fugit?

—Per què, padrinet?… perquè quan vaig fer la prova de les branquetes amb els meus companys, tothom digué que el lladre podia ésser jo i que havia volgut valer-me d’aquesta astúcia per desviar les sospites! I ja sabeu que ullí, al camp, quan es tracta d’un cafre el condemnen i el pengen abans d’interrogar-lo!… Em va agafar por i vaig fugir com un culpable a través del Transvaal!

—Això que diu aquest pobre diable en sembla que és la veritat —digué Faramon Barthès.

—No ho dubto gens —respongué Cebrià— i potser ha estat encertat de fugir de la justícia del Griqualand!

I, dirigint-se a Matakit, digué:

—No dubto que siguis innocent del robatori que se t’atribueix. Però al Vandergaart-Kopje no ens voldran creure quan nosaltres afirmarem la teva innocència. No et fa res, doncs, de córrer aquesta sort?

—Sí, sí!… ho arriscaria tot… per tal de no quedar-me més temps aquí —digué Matakit ple de terror.

—Ja veurem de resoldre aquest afer —respongué Cebrià-i heus ací el meu amic Barthès que ja se n’ocupa!

El caçador ja estava conferenciant amb Tonaïa, sense perdre temps. Li deia:

—Parla francament!… què vols a canvi del teu presoner?

El rei negre reflexionà un instant i acabà dient:

—Em calen quatre fusells, deu vegades deu cartutxos per a cada arma i quatre saquets de perles de vidre. No és massa, oi?

—És vint vegades massa, però Faramon Barthès és el teu amic i accedirà a tot per tal d’esser-te agradable.

I després d’una petita pausa, li digué:

—Escolta, Tonaïa. Tindràs tot el que has demanat, però ens donaràs un tronc de bous per tornar a través del Transvaal amb els queviures necessaris i una escorta d’honor.

—Fet! —respongué Tonaïa, satisfet—. Els bous són els que els meus homes trobaren vagant pel desert a la recerca de l’estable i que em dugueren al meu «kraal»… Hi tenia dret, no?

El presoner fou deslliurat tot d’una i després d’una darrera mirada donada a les esplendors de la cova, tots tres, després que els tapessin els ulls, tornaren al palau de Tonaïa on tingué lloc un gran festí per celebrar el tractat.

Convingueren que Matakit no reapareixeria immediatament al camp de diamants, que s’amagaria pels voltants i que no tornaria al servei de l’enginyer fins que pogués fer-ho sense perill. Ja veurem com no era una precaució inútil.

L’endemà, els dos amics, Li i Matakit tornaven a marxar cap el Griqualand ben escortats pels homes de Tonaïa.

Però ara si que no calia fer-se il·lusions! L’Estrella del Sud era irremeiablement perdut i Mr. Watkins no podria enviar-lo perquè brillés a la Torre de Londres enmig de totes les joies de la corona d’Anglaterra!





20 el

retorn


Mai no havia estat John Watkins de tan mal humor com des de la marxa dels quatre pretendents que havien sortit en persecució de Matakit. Cada dia, cada setmana, que passava li creixia el mal geni car li semblava que les esperances de recobrar el preciós diamant anaven disminuint. També trobava a faltar els seus comensals ordinaris, Pantalacci, Hilton, Friedel i el mateix Cebrià. Se les havia, a manca de res millor, amb la seva garrafa de ginebra i les dosis alcohòliques que s’administrava no eren pas fetes per endolcir-li el caràcter.

A més, tenien motiu d’estar inquiets sobre la sort dels supervivents de l’expedició, ja que Bardik, que havia estat raptat per una colla de cafres —tal com havien suposat els seus companys— havia aconseguit d’escapar-se alguns dies més tard. De retorn al Griqualand, havia fet saber a Mr. Watkins les morts de Friedel i de James Hilton. Quin mal auguri per a la resta de l’expedició!

Alícia també era desgraciada. No cantava, i el seu piano estava invariablement mut. Amb prou feines la interessaven els seus estruços. Ni Dadà, el seu favorit, no tenia el do de fer-la somriure per la seva voracitat i s’empassava, sense que ningú li ho privés, els objectes més heterogenis.

Miss Watkins sofria ara per dos temors que anaven creixent, a poc a poc, al seu interior: el primer era que Cebrià no tornés ja mai més d’aquella maleïda expedició i el segon, que Aníbal Pantalacci, el més avorrit dels seus pretendents, no portés l’Estrella del Sud tot reclamant el premi del seu èxit. La idea que podia, tal vegada, veure’s condemnada a esdevenir la muller d’aquell napolità, pèrfid i dolent, li inspirava un fàstic invencible, sobretot des que havia pogut apreciar de ben a prop un home veritablement superior com Cebrià Meré. Hi pensava de nit i de dia, i les seves fresques galtes empal·lidien, els seus ulls blaus es velaven amb un núvol cada vegada més fosc.

Ja feia tres mesos que esperava amb silenci i pena. Aquell vespre estava asseguda, a la claror del pàmpol del seu llum, a prop del seu pare que s’havia ensopit llordament al costat de la garrafa de ginebra. Amb el cap inclinat damunt d’un treball de tapisseria que havia començat suplint la música negligida, feia volar, tristament, els pensaments.

Un cop discret donat a la porta interrompé el seu llarg entotsolament.

—Endavant! —digué, bastant sorpresa i preguntant-se qui podia ésser en aquella hora.

—Sóc jo, miss Watkins —respongué una veu que la féu estremir.

I, en efecte, era ell que tornava, pàl·lid, amagrit, colrat, amb una barba que ella no coneixia, vestits estropellats per les llargues caminades, però sempre alerta, sempre cortès, sempre amb ulls riallers i boca somrient.

Alícia s’aixecà, llançant un crit d’estranyesa i de joia. Amb una mà, provava de contenir els batecs del seu cor i l’altra l’allargava al jove enginyer que l’estrenyia entre les seves, quan Mr. Watkins obrí els ulls, desvetllant-se del seu ensopiment i preguntà què hi havia de nou.

El cultivador necessità tres bons minuts per adonar-se de la realitat, però tan bon punt li hagué tornat una lluor d’intel·ligència, un crit, sortit del cor, se li escapà:

—I el diamant?

—El diamant, desgraciadament, no ha tornat.

Cebrià contà aleshores, ràpidament, les peripècies de l’expedició. No digué res del retorn de Matakit però donà a conèixer els motius de certesa que portava de la plena innocència del jove cafre. No s’oblidà de deixar en bon lloc els serveis de Li i de Bardik i l’amistat de Faramon Barthès, recordant tot allò de què era deutor al brau caçador i com, gràcies a ell, podia haver tornat d’un viatge tan mortífer per als seus companys. Amb l’emoció que aquestes explicacions li inspiraven no volgué deixar que es traslluïssin els pensaments i actes criminals dels seus rivals, no volent veure-hi més que les víctimes d’una empresa intentada en comú. De tot el que havia succeït no es va reservar sinó allò que havia jurat de servar secret, és a dir, l’existència de la cova meravellosa i de les seves riqueses minerals, al costat de les quals, tots els diamants de Griqualand no eren més que grava sense valor.

—Tonaïa —digué, acabant— ha complert puntualment els seus compromisos. Dos dies després d’haver arribat a la seva capital, tot era a punt per al nostre retorn, les provisions de boca, el tronc de bous i l’escorta. Manats pel rei en persona, uns tres-cents negres carregats de farina i de carn fumada ens han acompanyat fins al campament on havíem deixat la carreta —la qual trobàrem en bon estat, davall dels arboços i bardisses on l’havíem deixada. Aleshores, ens hem acomiadat del nostre amfitrió, després d’haver-li donat cinc fusells en lloc dels quatre convinguts, amb la qual cosa esdevé el potentat més temible de tota la regió compresa entre els cursos del Limpopo i del Zambeze.

—I el vostre viatge de retorn des del campament? —preguntà miss Watkins.-El viatge ha estat lent, encara que fàcil, i sense cap incident. L’escorta no ens ha deixat fins a la frontera del Transvaal i Faramon Barthès i els seus basutos s’han separat de nosaltres per anar-se’n a Durban i, finalment, després de quaranta dies de camí a través del Veld, ja som ací i estem pràcticament igual que a la nostra sortida!

—I Matakit, per què va fugir? —preguntà Mr. Watkins que havia escoltat la narració amb un viu interès, però sense manifestar cap emoció exagerada quant als tres homes que ja no havien de tornar.

—Matakit fugia perquè tenia la malaltia de la por! —replicà el jove enginyer.

—I no tenim justícia al Griqualand? —respongué el cultivador alçant les espatlles.

—Justícia massa sovint sumària, senyor Watkins; de debò que no puc blasmar massa el pobre diable, acusat sense motiu, d’haver-se volgut sostreure a la primera emoció ocasionada per la desaparició del diamant.

—Ni jo tampoc —digué Alícia.

—De totes maneres, us repeteixo que no era culpable i espero que, d’ara endavant, el deixaran dormir tranquil.

—Hum! —féu John Watkins sense semblar haver quedat massa convençut d’aquella afirmació—. No us sembla més aviat que aquest astut de Matakit ha simulat la por per tal de deseixir-se de les grapes de la policia?

—No!… és innocent!… La meva convicció sobre això és absoluta —digué Cebrià— i l’he adquirida, em penso, prou cara!

—Guardeu-vos la vostra opinió! —contestà Watkins— i jo em guardaré la meva!

Alícia, tement que la discussió degenerés en disputa, cuità a intervenir-hi.

—A propòsit, senyor Meré —digué—, no sabíeu que, durant la vostra absència, el vostre «claim» ha esdevingut excel·lent i que el vostre soci Thomas Steel es troba en camí de tornar-se un dels més rics entre els miners rics del Kopje?

—No en sabia res —respongué francament Cebrià—. La meva primera visita ha estat per a vós, senyoreta Watkins, i no sé res del que hagi passat durant la meva absència.

—Potser ni tan sols heu sopat? —digué Alícia empesa pel seu instint de mestressa de casa.

—Confesso que no! —respongué, enrogint, Cebrià.

—Doncs, no podeu pas anar-vos-en sense menjar res, senyor Meré!… Oh! i convalescent!… després d’un viatge tan penós! Ja són les onze de la nit!

I sense escoltar més protestes, corregué a la cuina i tornà amb una plata, recoberta d’un drapet treballat, que contenia menjar fred i un pastís de préssecs fet per ella mateixa. Li posaren el cobert al davant i es trobà tot confós. Com que semblava dubtar a enfonsar el ganivet a un superb «biltong» —conserva de carn assecada al sol—, miss Watkins li digué:

—Que voleu que us el talli? —i el contemplava amb un fresc somriure.

Al cultivador també se li obrí la gana davant d’aquell desplegament gastronòmic i Alícia —«per acompanyar aquests senyors», com digué— es posà a rosegar unes ametlles.

Aquest sopar improvisat fou encantador. Mai no havia gaudit Cebrià de tan bon apetit; repetí tres vegades del pastís de préssecs, begué dos gots de vi de Constança i acabà tastant la ginebra de Mr. Watkins, el qual no tardà gaire a adormissar-se:

—I què heu fet durant aquests tres mesos? —preguntà Cebrià a Alícia—; molt em temo que no hàgiu oblidat la vostra química.

—Al contrari —respongué miss Watkins amb un petit to de retret—. He estudiat molt i fins i tot m’he permès d’anar al vostre laboratori a fer alguns experiments. No he trencat res, eh? no tingueu por! i ho he deixat tot en ordre! Decididament m’agrada molt la química i, si us haig d’ésser franca, no comprenc com vau renunciar a una ciència tan interessant per fer-vos minaire o aventurer del Veld!

—Però, cruel miss Watkins; ja sabeu prou per què he renunciat a la química!

—No en sé res —respongué Alícia enrojolant-se— i trobo que heu fet molt malament! Si jo fos al vostre lloc tornaria a provar de fer diamants! És molt més elegant que cercar-ne sota terra!

—És una ordre que em doneu? —preguntà Cebrià amb veu mig tremolosa.

—No! —respongué miss Watkins—; només és un prec. Si sabéssiu com m’he sentit desgraciada mentre heu estat exposat a totes les fatigues i a tots els perills que acabeu de sofrir! No en sabia els detalls, però n’endevinava el conjunt. Un home com vós —jo em deia—, tan savi, tan ben preparat per acomplir bells treballs, per fer grans descobriments, haver-se exposat a morir miserablement al desert, d’una picada de serp o d’una urpada de tigre, sense cap profit per a la ciència i per a la humanitat!… Fou un crim deixar que us n’anéssiu! Jo tenia raó! No ha estat gairebé un miracle que hàgiu pogut tornar? Si no hagués estat pel vostre amic Faramon, que el cel beneeixi…

No pogué acabar, però dues grosses llàgrimes completaren el seu pensament.

Cebrià també estava profundament emocionat.

—Heus ací dues llàgrimes —digué— que són més precioses per a mi que tots els diamants del món i que em farien oblidar d’altres fatigues!

Hi hagué un silenci que la noia trencà, amb el seu tacte ordinari, portant la conversa novament als assaigs de química.

Era més de mitjanit quan Cebrià tornà a casa seva on l’esperava un paquet de cartes de França, curosament arrenglerades per miss Watkins damunt de la seva taula de treball.

Després d’haver vist, per una lectura ràpida, que les cartes en qüestió no li portaven cap mala nova —durant un instant havia pensat en els seus pares i en la seva germana— se li escapà un sospir d’alleujament. Tots els seus estaven en bona salut. Del ministeri li adreçaven calorosos elogis referents a la seva teoria de les formacions adamantines; podia perllongar sis mesos més la seva estada al Griqualand, si ho considerava útil per a la ciència. Tot anava bé i Cebrià s’adormí, aquella nit, amb el cor lleuger com mai des de feia molt temps.

El matí del dia següent el passà visitant els seus amics, especialment Thomas Steel que, efectivament, havia fet excel·lents troballes al «claim» de tots dos i que l’acollí amb la més gran cordialitat. Convingueren que Bardik i Li reprendrien la feina com abans i, si tenien sort, havia pensat a assegurar-los una part dels beneficis per tal de començar, aviat, un petit capital.

Ell no volia tornar a temptar la fortuna a la mina que sempre li havia estat desfavorable i, seguint el consell d’Alícia, resolgué tornar a les seves recerques químiques.

La conversa amb la noia no havia fet més que confirmar les seves pròpies reflexions. Ell no era fet per a una feina de manobre, ni tampoc per a expedicions d’aventurer. Era massa lleial i massa fidel a la seva paraula per pensar, ni un sol moment, a abusar de la confiança de Tonaïa aprofitant-se del coneixement que tenia d’una immensa caverna plena de formacions cristal·lines. La mateixa existència d’aquest gran dipòsit de gemmes li confirmava la seva teoria de no donar massa importància a noves recerques.

Reprengué, doncs, ben naturalment la seva vida de laboratori i, no volent deixar la via por la qual ja havia reeixit una vegada, decidí tornar a començar les seves primeres investigacions. Tenia una bona raó per fer-ho.

En efecte, des que el preciós diamant era considerat com irremeiablement perdut, Mr. Watkins, que havia consentit al casament de Cebrià i Alícia, ja no en parlava gens ni mica. Però era probable que si el jove enginyer arribava a produir una altra gemma de valor extraordinari, era possible que el cultivador tornés a les seves idees anteriors.

Això era la causa de la seva resolució de posar-se a la feina sense pèrdua de temps, de la qual cosa no s’amagà davant dels minaires del Vandergaart-Kopje. Aconseguí un nou tub de gran resistència i tornà a començar els seus treballs en les mateixes condicions.

—Allò que em manca per obtenir el carboni cristal·litzat, és a dir, el diamant —li deia a Alícia—, és un dissolvent apropiat que, per evaporació o per refredament, deixi que el carboni cristal·litzi. Per a l’alúmina s’ha trobat, com a dissolvent, el sulfur de carboni; així és, doncs, que hauríem de cercar, per analogia, aquest dissolvent per mitjà de cossos similars com el bor o la sílice.

Malgrat no posseir aquest dissolvent, Cebrià continuava endavant amb la seva obra. Com que Matakit encara no s’havia presentat, va encarregar a Bardik de mantenir el foc de dia i de nit, tasca que acomplia amb el mateix zel que el seu predecessor.

Mentrestant, i preveient que després d’aquest perllongament de la seva estada al Griqualand potser es veuria obligat a tornar a Europa, volgué realitzar un treball que tenia encarregat i que encara no havia pogut dur a terme. Determinar l’orientació exacta de certa depressió del terreny, situada cap al nord-est de la plana; depressió que ell creia que havia servit de canal d’esgotament de les aigües a l’època en què s’havien elaborat les formacions adamantines del districte.

Estudiat el plànol que li havia estat facilitat a Kimberley i, després d’assegurar-se amb tota exactitud dels seus treballs de camp, arribà a la conclusió que el plànol oficial estava mal orientat; les longituds i les latituds es trobaven mal determinades. Va concloure, després de comprovacions de tota mena, que els geòmetres que havien fet el plànol no havien tingut en compte la variació magnètica de l’agulla imantada!

Com que no tenia cap raó per mantenir secreta la rectificació que caldria fer per a l’orientació dels terrenys adamantins del districte, en trobar, aquella tarda, Jacobus Vandergaart, li’n va parlar.

—És molt curiós —li digué— que una errada geodèsica tan gran no hagi estat detectada. Representa una correcció ben important que caldrà fer damunt de tots els plànols dels encontorns.

El vell lapidari es mirava Cebrià d’una manera singular.

—És de debò això que dieu?

—Certament!

—I estaríeu disposat a testimoniar-ho davant de la justícia?

—Allà on sigui!

—I no serà possible que ningú us contradigui?

—No; de tota evidència, car només caldrà anunciar la causa de l’error; causa que és ben palpable! L’omissió de la declinació magnètica en els càlculs de replanteig.

Jacobus Vandergaart se n’anà sense afegir res més i Cebrià oblidà ben aviat l’atenció tan especial que el lapidari havia dedicat al fet que una errada geodèsica afectava tots els plànols del districte. Però al cap de dos o tres dies, quan Cebrià anà a visitar el vell Jacobus, va trobar la porta closa.

Damunt d’una pissarra penjada al pom d’entrada i escrit amb guix, podien llegir-se aquestes paraules:

—«Absent per negocis».





21 justícia

veneciana


Cebrià continuava capficat amb les diverses fases del seu nou experiment. Havia introduït certes modificacions al forn, millorant-ne especialment el tiratge, i esperava poder realitzar l’experiment en un temps infinitament més curt que el de la primera vegada.

No cal dir com miss Watkins s’interessava vivament per aquesta segona experiència de la qual, cal dir-ho, era un xic la inspiradora. Sovint, acompanyava l’enginyer fins al forn, que visitava moltes vegades el dia, i es complaïa observant la intensitat del foc que hi roncava a l’interior.

John Watkins també s’hi interessava, però per uns altres motius. Li mancava el temps per tornar a posseir una pedra que, segurament, tindria el valor d’alguns milions. Tota la seva temença era que l’experiment no reeixís a la segona vegada i que l’atzar no hagués tingut un paper preponderant en l’èxit de la primera.

Ara bé, si el cultivador i miss Watkins encoratjaven la prossecució i el perfeccionament de la fabricació del diamant, no era aquest el pensament i el sentir dels minaires de Griqualand. Tot i que Pantalacci, Hilton i Friedel ja no hi fossin, prou companys havien quedat que, en aquest aspecte, pensaven com ells. Amb maniobres sordes el jueu Nathan no parava d’excitar els propietaris dels «claims» contra el jove enginyer. Si aquella fabricació artificial es convertia en cosa pràctica, es pot dir que el comerç dels diamants naturals i d’altres pedres precioses havia begut oli. En d’altres indrets ja s’havia assolit de fabricar safirs blancs o corindons, ametistes, topazis i fins i tot maragdes; car totes aquestes gemmes no eren altra cosa que cristalls d’alúmines acolorits de diverses maneres pels àcids metàl·lics. Tot això ja era prou inquietant per la valor comercial d’aquestes pedres que tendia a disminuir. Així doncs, si el diamant acabava, també, per esdevenir una fabricació corrent i normal, la ruïna de les explotacions diamantíferes del Cap era cosa segura. Tots aquests arguments ja havien estat exposats amb motiu del primer experiment de l’enginyer, però, ara, es repetien amb més acrimònia, amb més violència. Entre els minaires es produïen certs conciliàbuls que no presagiaven res de bo per als treballs de Cebrià. Ell no se’n preocupava gaire i estava decidit a menar l’experiència fins a la fi, diguessin o fessin el que volguessin. No recularia davant l’opinió pública i no mantindria res en secret del que descobrís, car havia d’aprofitar-se’n tothom!

Però miss Watkins, assabentada de tot el que passava, començà a tenir por per ell i es retreia el fet d’haver-lo induït per aquest camí. No es podia comptar massa amb la protecció de la policia del Griqualand. Una mala passada aviat és feta i abans que la policia hi intervingués, Cebrià podia haver pagat ja amb la vida el tort que els seus treballs amenaçaven de causar a aquells minaires.

Alícia no pogué dissimular la seva inquietud. Cebrià la tranquil·litzà tant com pogué tot agraint-li el seu interès que ell veia com la prova d’un sentiment més tendre que, d’altra banda, ja no era cap secret entre ells dos.

—Això que estic fent, miss Watkins, és per a nosaltres dos! —li repetia.

Però ella, pensant en allò que es deia pels «claims», vivia en una perpètua angoixa. I no era sense raó. El «tol·le-tol·le» que s’anava alçant contra Cebrià no semblava quedar-se en recriminacions ni en amenaces, sinó que ja s’apropava un començament d’acció.

Així, doncs, un vespre, en anar a fer la visita acostumada al forn, Cebrià el trobà completament saquejat. Aprofitant una absència de Bardik, una colla d’homes emparant-se amb la fosca, havia destruït en pocs minuts el treball de molts dies. El cobert havia estar enfonsat, el forn trencat, el foc apagat, els utensilis fets a trossos i escampats per terra. No quedava res del material que havia costat tant de temps i tanta feina al jove enginyer. Si no era home per cedir davant la força, calia tornar-ho a començar tot o abandonar la partida.

—No! —cridava— no! No cediré i demà aniré a denunciar aquests miserables que han destruït els meus béns! Ja veurem si hi ha justícia o no al Griqualand!

Sí que n’hi havia! Però no pas aquella amb la qual comptava Cebrià, qui, sense dir res a ningú, sense ni tan sols avisar miss Watkins d’allò que acabava de passar per por d’esfereir-la encara més, tornà a casa seva i s’acotxà ben decidit d’anar a trobar la justícia l’endemà, ni que li calgués arribar fins al governador del Cap.

Podia fer dues o tres hores que dormia, quan el soroll de la porta que s’obria el despertà sobresaltat.

Cinc homes, emmascarats de negre, armats de revòlvers i de fusells, penetraren a la seva cambra. Portaven una llanterna d’aquelles dites d’ull de bou i s’arrengleraren silenciosament al voltant del llit.

Cebrià, de moment, no es prengué seriosament aquella intrusió i, pensant que es tractava d’alguna broma, anava a riure-se’n, quan una mà brutal li caigué damunt l’espatlla i un dels emmascarats obrí un paper que portava i, amb una veu que no tenia res de divertida va llegir:

«Cebrià Meré,

»Serveixi la present per notificar-vos que el tribunal secret del camp de Vandergaart, constituït en nombre de vint-i-dos membres i actuant en nom de la salvació general, us ha condemnat, avui, a mitjanit i vint-i-cinc minuts, a la pena de mort.

»Se us acusa d’amenaçar, amb un descobriment intempestiu i deslleial, els interessos i les vides de tots els homes i les seves famílies que, ja sigui al Griqualand o a qualsevol altre lloc, tenen com a indústria la recerca, la talla i la venda de diamants.

»El tribunal, estatuït amb ple seny, ha jutjat que aquest descobriment calia que fos anorreat i que era preferible la mort d’una sola persona a la d’alguns milers de criatures humanes.

»Ha decretat que se us concedirien deu minuts per preparar-vos per a la mort, que se us deixaria escollir la manera de morir, i que tots els vostres papers serien cremats, llevat d’alguna comunicació que volguéssiu adreçar als vostres parents, i finalment, que la vostra cabana serà arrasada.

»Que tots els traïdors ho paguin d’aquesta manera!»



Sentint-se condemnar així, Cebrià començà a perdre la confiança primera i es demanava si aquella comèdia sinistra, tenint en compte els costums salvatges del país, no era més seriosa del que havia cregut.

L’home que l’agafava per l’espatlla s’encarregà de dissipar els seus darrers dubtes.

—Aixequeu-vos a l’instant! —li cridà grosserament—. No tenim temps per perdre!

—Això és un assassinat —respongué Cebrià, que saltà resoludament del llit i es posà alguna roba.

Es trobava més revoltat que emocionat i concentrava tota la potència de la seva reflexió sobre allò que li estava succeint amb la sang freda amb què hauria pogut estudiar un problema de matemàtiques. Qui eren aquells homes? No podia endevinar-ho, ni per les veus! Segurament que si n’hi havia algun que ell hauria pogut reconèixer, callava prudentment.

—Ja heu triat de quina mort voleu morir? —reprengué l’emmascarat.

—No he de triar res i no he de fer més que protestar contra el crim odiós del qual aneu a fer-vos culpables! —respongué Cebrià amb veu forta.

—Protesteu, si voleu; no deixareu d’ésser penjat! Heu d’escriure alguna disposició final?

—Res que hagi de confiar a uns assassins com vosaltres!

—Doncs, en marxa! —ordenà el que feia de cap.

Dos homes es col·locaren als costats de l’enginyer i el seguici es formà per dirigir-se cap a la porta.

En aquest precís instant, un incident inesperat interrompé el curs de les coses. Enmig d’aquells «justiciers» del Vandergaart-Kopje acabava de precipitar-se un home.

Era Matakit. El jove cafre, que voltava sovint durant la nit pels topants del camp, havia seguit, per instint, aquells emmascarats quan es dirigien a casa de l’enginyer per tal de forçar-ne la porta. Havia sentit tot allò que s’hi havia dit i havia comprès el perill que amenaçava el seu amo. Tot d’una i sense dubtar gens ni mica, passés el que passés, s’havia obert pas entre els minaires i s’havia llançat als peus de Cebrià.

—Padrinet! per què volen matar-te aquests homes? —cridava aferrant-se a les cames del seu amo, malgrat els esforços que els emmascarats feien per separar-l’en.

—Perquè he fet un diamant artificial —respongué Cebrià estrenyent amb emoció les mans de Matakit que no volia deseixir-se d’ell.

—Oh, padrinet, quina vergonya i quina desgràcia d’haver fet el que he fet —anava dient, plorant, el cafre.

—Què vols dir? —cridà Cebrià.

—Sí! sí! ho confessaré tot, ja que et volen matar!… és a mi a qui haurien de matar… perquè sóc jo qui va posar el gran diamant a dintre del forn!

—Feu callar aquest bramaire! —digué el cap de la banda.

—Us torno a dir que vaig ésser jo qui posà el diamant a dintre de l’aparell —deia Matakit tot debatent-se—. Sí, jo em vaig burlar del padrinet!… Vaig voler fer-li creure que el seu experiment havia reeixit!…

Deia les coses amb una energia tan ferotge que, finalment, va ésser escoltat.

—De debò? —preguntà Cebrià, sorprès i decebut, alhora, d’allò que escoltava.

—Sí, sí… cent vegades sí!… és veritat!… El dia d’aquella gran esllavissada, quan jo vaig quedar enterrat entre la runa, acabava de trobar el gran diamant!… El tenia dintre de la mà i estava pensant com amagar-lo quan tota la muralla del «claim» va caure damunt meu a fi de castigar-me per aquest pensament criminal!… quan em vaig refer, vaig trobar la pedra al llit que el padrinet havia fet preparar per transportar-me… volia tornar-la-hi però em va fer vergonya confessar que havia volgut robar-la i vaig esperar una ocasió favorable!… Poc temps després, el padrinet, en intentar la fabricació de diamants, em va encarregar de mantenir el foc!… però, heus aquí que l’endemà, estant jo sol al laboratori, l’aparell va esclatar amb un soroll terrible i va anar de poc que l’esclat de les peces no em matés!… em va semblar que el padrinet s’entristiria en saber que la prova havia fallat… aleshores vaig posar el diamant ben embolicat amb terra a dintre del canó que s’havia rebentat i vaig endreçar tota la resta per tal que el padrinet no se n’adonés… després, vaig esperar sense dir res i quan el padrinet va trobar el diamant, va estar ben content!

Una riallada formidable, que no pogueren contenir els cinc homes emmascarats, acollí les darreres paraules de Matakit.

Cebrià no reia i es mossegava el llavi amb despit. Era impossible de no creure el jove cafre, amb el to que utilitzava! La seva història, evidentment, era certa! Debades cercava Cebrià en els seus records o en la seva imaginació motius per posar-la en dubte i contradir-la mentalment! Era inútil que es digués a si mateix:

—Un diamant natural exposat a una temperatura com la de forn, s’hauria volatilitzat…

El simple sentit comú li responia que, protegida per una capa d’argila, la gemma havia pogut escapar-se de l’acció de la calor o només sofrir-la en part! Potser, fins i tot, devia a aquesta torrefacció la seva coloració negra! Qui sap si s’havia volatilitzat i tornat a cristal·litzar dintre el seu embolcall! Totes aquestes idees s’acumulaven al cervell del jove enginyer i s’hi associaven amb una rapidesa extraordinària. Estava estupefacte!

Un dels homes digué aleshores:

—Em recordo molt bé com aquest cafre tenia la bola de terra dins la mà, després de l’esllavissada; i l’estrenyia tan fort que no pogueren fer-la-hi obrir!

—No hi ha cap dubte —respongué un altre—. És que fora possible fabricar diamants? Som ben rucs d’haver-ho pogut creure!… seria com voler fabricar una estrella!

I tots esclafiren a riure!

Cebrià sofria més de l’alegria que demostraven ara que dels maltractaments precedents. Després que els cinc homes van haver fet conciliàbul en veu baixa, el que manava tornà a prendre la paraula:

—Som de l’opinió que hem de sobreseure l’execució de la sentència pronunciada contra vós, Cebrià Meré! Quedareu lliure! Però recordeu que aquesta sentència continua pesant al damunt vostre! Si dieu un sol mot o feu un sol signe per informar-ne la policia, sereu colpit sense pietat!… A aquell que entén bé les coses, no li calen gaires paraules!

I, seguit dels seus companys, se n’anà cap a la porta.

L’habitació tornà a quedar a les fosques. Cebrià s’hauria pogut creure que havia estat la joguina d’algun malson, però els sanglots de Matakit que, ajagut per terra, plorava sorollosament amb el cap entre les mans, no li permetien de creure que no fos real tot allò que havia succeït.

Així, doncs, era ben veritat. Acabava d’escapar de la mort, sí, però al preu d’una de les humiliacions més sagnants. Un enginyer de mines com ell, alumne de l’Escola Politècnica, químic distingit, geòleg cèlebre, s’havia deixat enganyar per l’astúcia grollera d’un miserable cafre!

O, no seria a la seva pròpia vanitat, a la seva ridícula presumpció a qui devia aquesta badada sense qualificació? Havia dut el seu encegament fins al punt de trobar una teoria per a la seva formació cristal·lina!… Quina ridiculesa!… Com si no fos únicament a la naturalesa a qui pertanyia, amb l’ajuda dels segles, de dur a terme obres com aquesta!… I, no obstant això, qui no s’hauria equivocat davant d’aquella aparença? Ell esperava l’èxit, ho havia preparat tot per tal d’atènyer-lo i, lògicament, havia de creure que l’havia aconseguit… Les mateixes anormals dimensions del diamant eren prou per entretenir aquesta il·lusió! Errors així n’hi ha cada dia.

Cebrià provava de reconfortar-se amb aquests pensaments. Però, de cop i volta, una idea el va deixar glaçat:

—La meva memòria a l’Acadèmia!… Mentre aquests belitres no se n’hagin apoderat!

Encengué una espelma. No! La memòria encara era allí. Ningú no l’havia vista!… Quan la va haver cremat, respirà satisfet.

Mentrestant, el remordiment de Matakit era tan corferidor que bé calia apaivagar-lo. No fou tasca difícil. A les primeres paraules benèvoles del padrinet, el pobre xicot va semblar que tornava a la vida.

Si les coses van anar bé, com hem vist, per a l’enginyer no fou el mateix per a Matakit.

De veritat. L’endemà, quan se sabé que l’Estrella del Sud no era altra cosa que un diamant natural, que aquest diamant havia estat trobat pel jove cafre, que en coneixia perfectament el valor, totes les sospites reaparegueren amb més força que mai. John Watkins fou el primer de cridar. Matakit no podia sinó ésser el lladre d’aquella pedra inestimable! Després d’haver intentat apropiar-se-la una vegada —no ho havia confessat?— era ell, de tota evidència, qui l’havia robada a la sala del festí.

Per molt que Cebrià protestava, assegurant l’honradesa del xicot, no l’escoltà ningú, la qual cosa provà a bastament que Matakit —que jurava la seva innocència— havia tingut cent vegades raó de fugir del Griqualand, i hi havia tornat cent vegades equivocat.

Aleshores, el jove enginyer, que no volia retractar-se, féu valer un argument que ningú no esperava i que, segons ell, havia de salvar Matakit.

—Jo crec que és innocent —digué a Mr. Watkins— i, d’altra banda, fins i tot si fos culpable, això és assumpte meu! Natural o artificial el diamant era meu abans que jo l’hagués ofert a la senyoreta Alícia…

—Ah! era vostre? —respongué M. Watkins amb un to mofeta.

—Naturalment! No ha estat trobat al meu «claim» per Matakit que estava al meu servei?

—No hi ha res de més cert —respongué el cultivador— i per consegüent el diamant és meu, segons els termes del contracte que vam signar en el seu dia. Recordareu que els tres primers diamants que es trobessin se m’havien de lliurar en plena propietat!

Cebrià, atordit, no pogué respondre-hi res.

—No és justa la meva reclamació? —demanà Watkins.

—Absolutament justa! —respongué Cebrià.

—Us agrairé, doncs, que vulgueu reconèixer per escrit el meu dret, per al cas en què poguéssim fer que aquest coquí ens tornés el diamant que ens ha robat amb tanta d’impudícia!

Cebrià agafà un full de paper blanc i escriví:

«Reconec que el diamant trobat al meu “claim” per un cafre al meu servei, segons els termes del meu contracte de concessió, és propietat de Mr. John Stapleton Watkins.

—Cebrià Meré».

Això era una circumstància que feia esvanir-se tots els somnis del jove enginyer. En efecte, si mai el diamant reapareixia, pertanyeria, no com a regal sinó en plena propietat, a John Watkins i un nou abisme, que hauria pogut omplir-se amb tots aquells milions, es tornava a obrir entre ell i Alícia.

De totes maneres, si la reclamació del cultivador perjudicava els interessos de la parella, perjudicava encara més Matakit! Ara el mancament era envers John Watkins… era John Watkins qui havia estat robat!… i John Watkins no era home per abandonar una persecució quan es creia segur d’haver trobat el seu lladre.

El pobre xicot fou detingut i empresonat, i no havien passat dotze hores que ja l’havien jutjat i condemnat a ésser penjat, malgrat tot el que Cebrià havia dit en favor seu… si no restituïa l’Estrella del Sud.

Ara bé, com que, en realitat, no la podia restituir per tal com no l’havia robada, el seu fat era ben clar i Cebrià no sabia què fer per salvar aquell desgraciat que ell s’obstinava a no creure culpable.





22 una

mina

d’una

nova

mena


Miss Watkins s’havia assabentat de tot allò que havia succeït, tant de l’escena dels homes emmascarats com de la decepció tan desagradable sobrevinguda a Cebrià.

—Senyor Cebrià —li digué quan ell l’hagué posada al corrent de tot—, la vostra vida no val tots els diamants del món?

—Volguda Alícia…

—No hi pensem més i renuncieu des d’ara a aquesta mena d’experiments.

—M’ho maneu? —va preguntar Cebrià.

—Si, sí, us ordeno que ho deixeu, de la mateixa manera que us ordenava d’emprendre-ho… ja que voleu rebre ordres meves!

—Així ho compliré! —digué Meré prement la mà que li allargava Alícia.

Però quan li hagué fet saber la condemna que havia colpit Matakit, ella s’alterà molt —sobretot quan sabé la part que hi havia tingut el seu pare.

Ella tampoc no creia en la culpabilitat del jove cafre. També, d’acord amb Cebrià, hauria volgut fer tots els esforços possibles per tal de salvar aquell xicot. Com fer-ho? I com fer-hi interessar el seu pare, quan era ell el principal acusador?

Hem d’afegir que Watkins no havia pogut obtenir cap confessió de Matakit ni ensenyant-li la forca on seria penjat ni fent-li esperar el perdó si parlava. Veient-se forçat a renunciar per sempre més a l’Estrella del Sud havia esdevingut d’un humor terrible. Hom no podia ni acostar-s’hi! No obstant això, la seva filla volgué fer un darrer esforç.

L’endemà de la condemna, Mr. Watkins, aprofitant que la gota el feia sofrir menys que de costum, resolgué posar en ordre els seus papers. Passava revista als seus títols de propietat, als seus contractes, a la seva correspondència. Darrera d’ell, Alícia estava brodant en el seu tambor sense fer cas del seu estruç Dadà que anava i venia per la cambra amb la seva gravetat habitual, ara mirant per la finestra, adés contemplant amb els seus grossos ulls, gairebé humans, els moviments de Mr. Watkins i de la seva filla.

De sobte, una exclamació de Mr. Watkins va fer alçar el cap de la seva filla:

—Aquesta bèstia és insuportable! Ara acaba d’agafar-me un pergamí!… Dadà!… Vine’m aquí!… Torna’m això!

Un torrent d’injúries seguí aquestes paraules.

—Bèstia horrorosa!… se l’ha empassat!… un document important! La minuta del decret que ordena l’explotació el meu Kopje!… és intolerable!… però l’hi faré tornar encara que l’hagi d’escanyar…

John Watkins, fora de si, s’havia alçat bruscament i corria darrera de l’estruç que féu dues o tres voltes per la cambra i acabà saltant per la finestra que era força baixa.

—Calmeu-vos pare —deia Alícia patint per aquesta nova malifeta del seu favorit—, si us plau! Escolteu-me!…

Però el furor de Mr. Watkins havia arribat al seu límit.

—Una bala al mig del cap i ja veurem si em torna o no el document! No puc renunciar al títol més important de les meves propietats! Et dic que l’he de recuperar!

Alícia, llagrimejant, seguí el seu pare, tot demanant-li que no matés l’animal i li deia:

—Tan important és aquest document? No en podeu demanar una còpia? No voldreu pas matar el pobre Dadà davant meu per una falta tan lleugera?

Però Mr. Watkins no volia escoltar res i mirava pertot arreu cercant la seva víctima.

Finalment la veié al moment en què s’amagava rere la cabana de Cebrià. Li apuntà immediatament el seu fusell, però com si Dadà li hagués endevinat el pensament, s’amagà darrera de la casa tan bon punt va veure el moviment.

—Espera, espera, no fugis! Ja t’atraparé, ja, maleïda bèstia, anava cridant Mr. Watkins corrent-li al darrera.

Alícia, espantada, el seguia per intentar un darrer esforç. Arribaren davant de la casa de Cebrià i hi donaren la volta. Cap estruç! Dadà no es veia enlloc! Era impossible que hagués baixat pel turonet perquè l’haurien vist; així, doncs, s’havia refugiat a la casa entrant-hi per una de les finestres o de les portes de l’altra banda.

Trucaren i el mateix Cebrià els obrí. Mentre ell els saludava atentament, Mr. Watkins tot acalorat, panteixant, li explicà el motiu de la visita.

—A veure, busquem-lo! —digué fent-los entrar a la cabana.

—Ja l’arreglaré jo —digué Mr. Watkins alçant el fusell com si fos una destral.

Per una mirada d’Alícia, Cebrià comprengué el seu desig de no fer mal a l’estruç i digué, en francès, a Li, per tal que Mr. Watkins no l’entengués, que si l’animal havia entrat a la cambra d’ell, procurés fer-lo fugir, mentre ell cercava amb Mr. Watkins per l’altre costat.

Desgraciadament aquest pla no serví, car l’estruç s’havia amagat precisament a la primera habitació on començà la cerca. S’havia empetitit i amagava el cap sota d’una cadira, com a bon estruç, amb l’esperança que no el veurien.

Mr. Watkins s’hi va llançar al damunt.

—Ah! coquí, ja et passaré els comptes!

Per molt embalat que anés, però, s’aturà un moment davant l’enormitat que anava a cometre. Disparar a boca de canó, i dins d’una casa que no era la seva!

Alícia es girà d’esquena per tal de no veure-ho.

En aquell moment, la profunda aflicció de la noia va suggerir al jove enginyer una idea lluminosa.

—Senyor Watkins —digué—, el que vos voleu és tornar a tenir el vostre document, oi?… Doncs bé, per recobrar-lo és perfectament inútil matar Dadà. N’hi ha ben bé prou a obrir-li l’estómac, car el document no deu haver anat encara gaire enllà. Em permeteu que practiqui l’operació? Vaig fer un curs de zoologia al Museu i penso sortir-me’n bé!

Ja fos per instint de venjança o perquè se li anava acabant el mal geni o, encara, per la pena que veia en la seva filla, Mr. Watkins va acceptar la proposta de Cebrià.

—Entenem-nos! —digué el cultivador—. No vull perdre el document; si no el trobem a l’estómac el cercarem per un altre lloc. Però no vull perdre’l!

L’operació no era tan fàcil de fer com hauria pogut semblar a primera vista, veient l’actitud resignada de Dadà. Un estruç, fins i tot de talla petita, és dotat d’un organisme d’una força temible. A penes l’acer del cirurgià el toqués era segur que el «pacient» es rebel·laria, s’enfurismaria i es debatria amb ràbia. Calgué, doncs, cridar Li i Bardik per fer d’ajudants de Cebrià.

Lligaren la bèstia pel bec i per les potes de manera que no podia oferir la més mínima resistència. Però no n’hi havia prou. Per tal de no ferir la sensibilitat de miss Watkins i per estalviar sofriments al seu estruç, el cap li fou embolicat amb uns draps xops de cloroform.

Fet això, l’operació va començar no sense inquietud quant a les seves conseqüències.

Alícia, emocionada amb aquests preliminars, pàl·lida com una morta, s’havia refugiat a la cambra del costat.

Cebrià comença passejant la mà per la base del coll de l’animal per tal de reconèixer la posició del pedrer. No fou difícil, car el pedrer formava, a la part superior de la regió toràcica, una massa considerable, dura, resistent, fàcilment localitzable pels dits enmig de les parts toves del voltant.

Amb un ganivet i amb molta precaució, Cebrià va tallar la pell del coll. Semblava pell de gall dindi recoberta d’un borrissol gris que es podia separar fàcilment. Aquesta incisió gairebé no va fer sang i pogué eixugar-se amb un drap moll.

Cebrià reconegué, d’antuvi, la posició de dues o tres artèries importants i les separà curosament per mitjà d’uns ganxos de filferro que féu aguantar a Bardik. A poc a poc, va obrir uns teixits blancs, nacrats, que formaven una cavitat per damunt de les clavícules i, ben aviat, el pedrer quedà al descobert.

Podeu imaginar-vos un pedrer de gallina, cent vegades més gros i més pesant i tindreu una idea bastant exacta d’aquell dipòsit. Semblava una bossa, de color fosc, molt tibant pels aliments i pels cossos estranys que el voraç animal s’havia empassat aquell mateix dia o, tal vegada, en èpoques anteriors. Es veia un òrgan carnós, potent, sa, que donava a entendre que no hi havia cap perill d’atacar-lo resoltament.

Armat amb el ganivet de caça que Li li havia entregat després d’haver-lo ben esmolat, Cebrià va operar en aquella massa carnosa un tall profund, que permetés ficar la mà fins al fons del pedrer.

La primera cosa que hi trobà fou el document tan desitjat per Mr. Watkins; fet una bola, això sí i força arrugat, però intacte.

—Encara hi ha una altra cosa —digué Cebrià; que havia tornat a explorar el pedrer amb la mà, i en tragué una bola de billar.

—L’ou de sargir de miss Watkins! —digué Li—. I pensar que fa més de cinc mesos que l’estruç se l’empassà!… Es comprèn que no pogués passar per l’orifici inferior!

Desprès d’haver lliurat la bola a Bardik, Cebrià reprengué la recerca com hauria fet un arqueòleg entre les restes d’un camp romà.

—Un portabugia de coure! —cridà estupefacte i mostrà un d’aquests utensilis, aixafat, aplanat, oxidat, però fàcil de reconèixer. Bardik i Li rigueren tan fort que la mateixa Alícia, que acabava de venir de l’altra cambra, no pogué estar-se d’afegir-se a les rialles!

—Monedes!… Una clau!… Una pinta!… —anava dient Cebrià bo i fent inventari.

Tot de cop empal·lidí. Els seus dits acabaven de trobar un objecte d’una forma excepcional!… No!… No hi podia haver cap dubte!… I, no obstant això, no gosava creure en un atzar com aquell!

Finalment, tragué la mà d’aquell dipòsit i aixecà enlaire l’objecte que acabava de trobar…

Quin crit no s’escapà de la boca de John Watkins!

—L’Estrella del Sud!

Sí!… El famós diamant havia estat retrobat intacte, sense que hagués perdut gens ni mica el seu esclat; i brillava, a la claror de la finestra, com una constel·lació!

Tant sols —cosa singular que cridà l’atenció de tothom— havia canviat de color.

De negre que era abans, l’Estrella del Sud havia esdevingut rosat, d’un rosa encantador que afegia encara, si era possible, bellesa a la seva nitidesa, a la seva esplendor.

—No creieu que aquesta diferència de color perjudicarà el seu preu? —va preguntar Mr. Watkins, tantost pogué parlar, car la sorpresa i l’alegria li havien tallat la respiració.

—No gens —respongué Cebrià—. Al contrari, és una curiositat més que classifica aquesta pedra dintre la família tan rara dels «diamants camaleons»… Sembla que al pedrer de Dadà no hi deu fer fred car aquests canvis de color que hom assenyala a les Societats d’estudis, solen deure’s a un canvi sobtat de temperatura.

—Ah!… gràcies al cel, t’hem tornat a trobar —repetia Mr. Watkins, estrenyent el diamant entre les mans per assegurar-se que no somniava—. M’has fet patir massa, estrella ingrata, perquè et torni a deixar fugir!

I se’l posava davant dels ulls i l’acaronava amb la mirada; gairebé se l’hauria empassat com ho havia fet l’estruç!

Cebrià, amb una agulla enfilada amb fil gruixut, havia tornat a cosir el pedrer de Dadà i li féu una sutura a la pell del coll. Després el desfermaren, i l’estruç quedà abatut, abaixava el cap i no semblava que tingués ganes de fugir.

—No li passarà res al pobre Dadà, senyor Meré? —preguntà Alícia, més emocionada pels sofriments de l’estruç que per la troballa del diamant.

—No ho crec!… Us penseu que hauria intentat l’operació si no n’hagués estat segur? D’aquí a tres dies no se li coneixerà res, i em penso que no passaran dues hores que ja tornarà a omplir el dipòsit!

Mr. Watkins, convençut finalment que no havia perdut el seny, s’apartà de la finestra i digué:

—Senyor Meré! El servei que m’heu prestat és molt gran i no sé com podré mai pagar-vos-el!

El cor de Cebrià es posà a batre violentament.

Pagar!… Mr. Watkins tenia un mitjà ben senzill! Tan difícil li era de servar la seva promesa, de donar-li la filla que havia promès a aquell que li tornés l’Estrella del Sud? I, de veritat, no era com si li hagués tornat des del fons del Transvaal?

Això es deia Cebrià, però tenia massa dignitat per expressar aquesta idea en veu alta, i era gairebé segur que naixeria tota sola a l’esperit del cultivador.

Nogensmenys, Mr. Watkins no digué res i després d’haver fet un senyal a la seva filla perquè el seguís, deixà la cabana i tornà a casa seva.

No cal que diguem que, poca estona després, Matakit recobrava la llibertat; però havia anat de ben poc que el pobre diable no pagués amb la vida la golafreria de Dadà, i, de veritat, s’havia escapat d’una i bona!





23 l’estàtua

del

comanador


El sortós John Watkins, ara el cultivador més ric del Griqualand, després d’haver donat un banquet el dia de la naixença de l’Estrella del Sud, no podia fer altra cosa que donar-ne un altre per tal de celebrar la resurrecció del diamant. Ara bé, aquesta vegada es prendrien tota mena de precaucions i Dadà no hi seria invitat.

A la tarda del dia següent el festí es trobava en tota la seva esplendor.

De bona hora, Mr. Watkins havia convocat sense excepció tots els seus hostes habituals; havia encomanat als diferents carnissers del districte prou carn per atipar un regiment d’infanteria; havia omplert el rebost de tota mena de queviures, llaunes de conserves i totes les ampolles de vins i de licors que les cantines dels voltants havien pogut fornir.

La taula estava parada des de les quatre a la sala gran; les botelles ben arrenglerades damunt del bufet i els quarters de bou o de moltó rostint-se.

Cap allà a les sis, començaren a arribar els invitats, mudats com si anéssim de casament. A les set, el diapasó de les converses havia assolit un to tan elevat que difícilment un clarí hagués pogut dominar aquell rebombori. Hi eren Mathis Pretorius, Thomas Steel, el corredor Nathan, cultivadors, minaires, marxants, oficials de la policia…

Cebrià, per una ordre d’Alícia, no havia pogut deixar d’assistir-hi, ja que ella també havia de ser-hi. Tots dos, però, estaven ben tristois —prou que es veia— puix que el cinquanta vegades milionari Watkins no podia pensar a donar la seva filla a un «enginyeret» que ni tan sols sabia fabricar diamants! Sí! Aquell egoista tractava d’aquesta manera el jove savi al qual, en realitat, devia la seva nova fortuna!

El sopar continuava enmig de l’entusiasme poc contingut dels invitats.

Al davant del sortós cultivador —i no al darrera com l’altra vegada— l’Estrella del Sud reposava damunt d’un coixí de vellut blau, sota la doble protecció d’una gabieta de barrots metàl·lics i d’un globus de vidre, guspirejant pel foc de les bugies.

Ja havien brindat deu vegades per la seva bellesa, per la seva limpidesa incomparable, per la seva brillantor sense igual. Feia una calor inaguantable!

Isolada i com replegada en ella mateixa, enmig del tumult, miss Watkins semblava no sentir res; es mirava Cebrià, tan aixafat com ella, i les llàgrimes estaven a punt de saltar-li dels ulls.

Tres cops donats amb força a la porta de la sala vingueren, de sobte, a suspendre el soroll de les discussions i el dring del gots.

—Endavant! —va cridar Mr. Watkins amb la seva veu ronca—. Sigueu qui sigueu, arribeu al bon moment si porteu set!

La porta s’obrí i aparegué al llindar la silueta llarga i descarnada de Jacobus Vandergaart. Tots els convidats es miraren els uns als altres estranyats d’aquella aparició inesperada. A tota la contrada la gent sabia els motius d’enemistat que separaven els dos veïns, John Watkins i Jacobus Vandergaart, i un sord tremolor corregué al volt de la taula. Tothom esperava alguna cosa greu!

S’havia fet un profund silenci. Tots els ulls s’havien girat vers el vell lapidari de cabells blancs que, dempeus i amb els braços encreuats, el barret al cap i la llarga levita negra dels dies de festa, semblava l’espectre de la revenja.

Mr. Watkins sentí que li entrava una por vaga i un calfred secret. Les seves galtes empal·lidiren sota la capa de vermelló que les velles habituds d’alcohòlic li havien deixat per a sempre damunt dels pòmuls.

No obstant això, va provar de reaccionar contra aquell sentiment intempestiu que no podia explicar-se.

—Feia molt de temps, veí Vandergaart —digué començant a parlar en primer lloc—, que no m’havíeu honorat amb la vostra visita. Quin bon vent us porta aquest vespre?

—El vent de la justícia, veí Watkins —respongué fredament el vell—. Vinc a dir-vos que finalment triomfarà el dret que, després d’un eclipsi de set anys, ve a desfermar-se. Vinc a anunciar-vos que l’hora de la reparació ha sonat, que jo recupero els meus béns i que el Kopje, que sempre ha dut el meu nom, des d’ara és legalment meu, com mai no havia deixat d’esser-ho davant de l’equitat!… John Watkins, vós m’havíeu desposseït d’allò que em pertanyia!… Avui, és a vós a qui la llei desposseeix i us condemna a restituir-me el que m’havíeu pres!

Així com d’antuvi John Watkins s’havia sentit glaçat per l’aparició sobtada de Jacobus Vandergaart i pel perill que semblava anunciar, de la mateixa manera el seu temperament sanguini i violent el duia a abordar frontalment un perill directe i ben definit.

Així doncs, després d’haver-se repapat al seu seient, es posà a riure de la manera més desdenyosa. —Aquest home s’ha tornat boig!— digué adreçant-se als seus invitats—; sempre m’havia pensat que tenia un trenc a la clepsa… però sembla que, des de fa algun temps, l’esquerda s’ha eixamplat!

Tots els comensals aplaudiren aquesta grolleria. Jacobus Vandergaart no va pestanyejar.

—El darrer que rigui, riurà millor! —reprengué greument tot traient-se un paper de la butxaca— John Watkins, vós sabeu prou bé que un judici contradictori i definitiu, confirmat en apel·lació, i que la mateixa reina no podria cassar, us va atribuir, en aquest districte, els territoris situats a occident del vint-i-cinquè grau de longitud a l’est de Greenwich i a mi m’assignà els que es troben a orient de l’esmentat meridià!

—És ben bé així, digne repapiejador! —cridà Mr. Watkins—. I per això mateix faríeu més bé d’anar-vos-en al llit si és que esteu malalt, en lloc de venir a torbar la gent honrada que està sopant i que no deu res a ningú!

Jacobus Vandergaart havia desplegat el seu paper.

—Ací teniu una declaració —reprengué amb veu més dolça—, una declaració del comitè cadastral, signada pel governador i registrada a Victòria abans-d’ahir, que fa constar un error material que ha estat introduït fins al dia d’avui en tots els plànols del Griqualand. Aquest error fou comès pels geòmetres que fa deu anys s’encarregaren d’establir les dimensions del districte i que no tingueren en compte la declinació magnètica en determinar el nord veritable; aquest error, com us dic, falseja tots els mapes i tots els plànols basats en aquells càlculs. Com a conseqüència de la rectificació que acaba d’ésser feta, el vint-i-cinquè grau de longitud es troba desplaçat, al nostre paral·lel, a més de tres milles vers occident. Aquesta rectificació, que des d’ara ja és oficial, em torna a fer posseïdor del Kopje que us havia estat atorgat, car segons tots els jurisconsults i segons el mateix parer del jutge en cap, la lletra del judici no pot perdre gens de la seva força! Heus ací, John Watkins, allò que venia a dir-vos!

Sigui que el cultivador no ho hagués comprès del tot, sigui que es negués sistemàticament a comprendre, encara va voler provar de respondre al vell lapidari amb una riallada mofeta.

Però aquest cop, la rialla tingué un so fals i no desvetllà cap eco al voltant de la taula.

Tots els testimonis d’aquesta escena, estupefactes, miraven fixament Jacobus Vandergaart i aparentaven ésser colpits per la gravetat, la seguretat de paraula i la certesa incommovible que respirava tota la seva persona.

El corredor Nathan fou el primer a interpretar el sentiment general.

—Això que diu el senyor Vandergaart, a primera vista, no té res d’absurd —digué, adreçant-se a Mr. Watkins—. Aquest error de longitud pot perfectament haver estat comès i, al capdavall potser valdria més, abans de pronunciar-se, d’esperar informacions més completes.

—Esperar informacions? —cridà Mr. Watkins pegant un fort cop de puny a la taula—. No n’he de fer pas res dels informes! Me’n burlo jo, dels informes!… Sóc a casa meva, o no sóc a casa meva jo? No he estat mantingut en possessió del Kopje per mitjà d’un judici definitiu la validesa del qual fins i tot aquest vell cocodril reconeix?… Doncs, què m’importa tota la resta?!… Si venen a importunar-me en la tranquil·la possessió dels meus béns, faré allò que ja vaig fer, ho tiraré als tribunals i ja veurem qui guanyarà!

—Els tribunals ja han exhaurit la seva acció —replicà Jacobus Vandergaart amb la seva moderació inexorable—. Ara, tot es redueix a una qüestió de fet: el vint-i-cinquè grau de longitud passa o no passa damunt de la línia que li ha estat assignada als plans cadastrals? Ara és reconegut oficialment que existia error sobre aquest punt i la conclusió inevitable és que el Kopje torna a ésser meu.

Tot dient això, Jacobus Vandergaart mostrava la constatació oficial que duia a les mans i que anava proveïda de tots els segells i timbres necessaris.

El malestar de John Watkins augmentava visiblement. S’agitava en el seient, provava de riure però no podia. Els seus ulls es posaren en aquell moment per atzar, damunt de l’Estrella del Sud. Aquesta visió va semblar retornar-li la confiança que començava a abandonar-lo.

—I ni que fos així —digué cridant—, ni que em calgués renunciar contra tota justícia a aquesta propietat que em fou legalment assignada i de la qual he gaudit en pau des de fa set anys, què m’hi fa, al capdavall? Ja tindria prou per consolar-me amb aquesta sola joia que puc embutxacar-me i posar-la a l’abric de qualsevol sorpresa!

—Això és un altre error, John Watkins —replicà Jacobus Vandergaart secament—. L’Estrella del Sud des d’ara mateix és meva amb igual dret que totes les coses del Kopje que es trobin a les vostres mans, com el moblatge d’aquesta casa, com el vi d’aquestes botelles, com el menjar que ha quedat en aquests plats!… Tot és meu, puix que tot prové de la hisenda que m’ha estat restituïda… I no tingueu por —afegí— perquè he pres totes les precaucions!

Jacobus Vandergaart féu petar les seves mans descarnades i, tot seguit, els «constables» o policies uniformats de negre aparegueren al llindar seguits d’un oficial del «sheriff» qui, en entrar, posà simbòlicament la mà damunt d’una cadira.

—En nom de la llei —digué— declaro embargament provisional de tots els objectes, mobles i qualssevol altres valors que es trobin dintre d’aquesta casa!

Tothom s’alçà de taula, excepte Mr. Watkins. El cultivador, anorreat, enfonsat al seu gran seient, semblava haver estat colpit pel llamp.

Alícia se li llançà al coll i mirava de reconfortar-lo amb paraules dolces.

Mentrestant, Jacobus Vandergaart no el perdia de vista. Se’l mirava amb més pietat que odi, tot vigilant l’Estrella del Sud, que brillava més radiós que mai enmig d’aquell desastre.

—Arruïnat!… Arruïnat…!

Només aquestes paraules sortien dels llavis tremolosos de Mr. Watkins.

En aquest precís instant, Cebrià s’aixecà i amb una veu serena i greu, digué:

—Senyor Watkins, ja que la vostra prosperitat està amenaçada d’una catàstrofe irreparable, permeteu-me que en aquest esdeveniment jo no hi vegi més que una possibilitat d’apropar-me a la vostra filla!… Tinc l’honor de demanar-vos la mà de la senyoreta Alícia Watkins!





24 un

estel

fugaç


Aquesta demanda del jove enginyer produí l’efecte d’un cop de teatre. Fos quina fos la poca sensibilitat de la seva natura mig salvatge, tots aquells convidats de John Watkins no pogueren estar-se d’aplaudir sorollosament. Tant desinterès era fet per emocionar-los.

Alícia, amb els ulls baixos i el cor palpitant, segurament l’única que no es mostrava sorpresa de la petició del jove, es mantenia silenciosa al costat del seu pare.

El pobre cultivador, abatut encara pel terrible cop que acabava de rebre, havia alçat el cap. Coneixia prou Cebrià per saber que, donant-li la seva filla, assegurava el futur i la felicitat d’Alícia, però no volia indicar, ni tan sols amb un senyal, que no veia cap objecció a fer al casament.

Cebrià, un xic confós, ara, pel pas públic que l’ardor de la seva tendresa l’havia arrossegat a fer, en sentia també la singularitat i començava a reprotxar-se de no haver sabut ésser prou amo de si mateix. Enmig d’aquest embaràs comú i fàcil de comprendre, Jacobus Vandergaart féu un pas vers el cultivador.

—John Watkins —li digué—, no m’agradaria abusar de la meva victòria i no sóc d’aquells que trepitgen els seus enemics caiguts a terra! Si he reivindicat el meu dret ha estat perquè tot home ha de fer-ho! Però com que sé per experiència allò que deia el meu advocat, o sigui, que el dret rigorós confina, a vegades, amb la injustícia, no voldria fer pagar a innocents faltes que ells no han comès!… D’altra banda, jo sóc sol en aquest món i ja sóc ben a prop de la tomba. De què em serviria tanta de riquesa si no la pogués compartir?… John Watkins, si doneu el vostre consentiment per casar aquesta parella, jo els pregaré que m’acceptin en dot aquesta Estrella del Sud que a mi no em serviria per a res!… Ultra això, em comprometo a fer-los els meus hereters i a reparar, d’aquesta manera, tant com pugui, el tort involuntari que ocasiono a la vostra encantadora filla!

Un viu sentiment d’interès i de simpatia es desvetllà en haver-se pronunciat aquestes paraules. Tothom mirava John Watkins a qui, de sobte, se li havien humitejat els ulls que tapava amb mà tremolosa.

—Jacobus Vandergaart —digué per fi incapaç de contenir els sentiments tumultuosos que l’agitaven—. Sí!… sou un bon home i us vengeu amb noblesa del mal que jo us havia fet, fent la felicitat d’aquests dos fills!

Ni Alícia ni Cebrià no podien respondre, almenys en veu alta, però les seves mirades responien per ells.

El vell Jacobus estengué la mà vers el seu adversari i Mr. Watkins l’estrenyé amb afany.

Tots els ulls dels assistents s’havien humitejat, fins i tot els del vell oficial del «sheriff».

John Watkins estava realment transfigurat. La seva fesomia ara, era tan benèvola i dolça com, feia poc, havia estat dura i dolenta. Pel que fa a Jacobus Vandergaart, la seva cara austera havia tomat a prendre l’expressió que li era habitual, la de la bonesa més asserenada.

—Oblidem-ho tot i beguem a la salut d’aquests joves, sempre que l’oficial del «sheriff» ens ho vulgui permetre, amb el vi que ell ha embargat!

Les botelles circularen i la cordialitat més franca reaparegué en aquell menjador.

Jacobus Vandergaart assegut a la dreta de John Watkins feia, amb ell, plans per a l’esdevenidor.

—Ens ho vendrem tot i seguirem aquesta parella a Europa —deia—. Ens establirem al camp a prop d’ells i encara podrem gaudir de belles jornades!

Començava a fer calor. Una calor pesada que assecava els llavis al fil dels gots i transformava tots els convidats en màquines elèctriques a punt de llançar guspires. Debades les finestres havien quedat obertes; ni el més petit alè d’aire feia bellugar les flames de les bugies.

Era una d’aquelles tempestes acompanyades de llamps i trons i de pluges torrencials que, a l’Àfrica austral, semblen una conjura de tots els elements de la natura. La tempesta era esperada com un alleujament.

De cop, un llampec portà com un color verdós a totes les cares i, gairebé al moment, els espetecs del tro, rodolant per damunt de la plana, anunciaren que el concert anava a començar.

En aquell moment, una ràfega sobtada, fent irrupció a la sala, apagà tots els llums i, sense transició, totes les cascades del cel s’obriren i començà el diluvi.

—No heu sentit després del tro com un soroll sec de trencadissa? —preguntà Thomas Steel mentre tancaven precipitadament les finestres i es tornaven a encendre les bugies—. Semblava com si hagués esclatat un globus de vidre!

Immediatament, totes les mirades es giraren vers l’Estrella del Sud…

El diamant havia desaparegut.

No obstant això, ni la caixeta de ferro ni el globus de vidre que el protegien s’havien mogut de lloc i era manifestament impossible que l’hagués tocat ningú.

El fenomen semblava un prodigi.

Cebrià acabava de reconèixer damunt del coixinet de vellut blau una mena de pols grisenca al lloc on hauria hagut de veure’s el diamant. No pogué retenir un crit d’estupefacció i, amb una paraula, explicà allò que acabava de succeir.

—L’Estrella del Sud ha esclatat! —digué.

És sabut de tothom, al Griqualand que l’esclat és un mal particular dels diamants del país. No se’n parla gaire per tal de no desprestigiar-ne el valor, però el fet és que, a conseqüència d’una acció molecular inexplicada, les pedres més precioses d’aquest país esclaten, a vegades, com petards. En aquests casos només en resta una certa quantitat de pols, bona, com a molt, per a usos industrials.

El jove enginyer estava més preocupat, evidentment, pel caire científic de l’accident que per la pèrdua enorme que li representava.

—Allò que trobo singular —digué, enmig de l’estupor general— no és que aquesta pedra hagi esclatat d’aquesta manera, sinó que hagi esperat fins avui per fer-ho! Els Í diamants ho solen fer més aviat, normalment dintre dels deu dies següents a la seva talla, oi, senyor Vandergaart?

—És perfectament exacte, i ara ha estat la primera vegada a la meva vida que veig esclatar un diamant després de tres mesos d’haver estat tallat. —I afegí—. Estava escrit que l’Estrella del Sud no seria per a ningú! I pensar que per evitar aquest desastre n’hi hauria hagut prou untant-lo amb una lleugera capa de greix…

—De debò? —digué Cebrià, amb la satisfacció d’una persona que ha trobat la solució d’una dificultat—. Així tot s’explica! La fràgil estrella devia haver adquirit al pedrer de Dadà aquella capa protectora i això l’ha salvada fins avui! Més hauria valgut que hagués esclatat ara fa quatre mesos i ens hauria estalviat tot el camí que hem fet a través del Transvaal.

John Watkins, agitant-se mal acomodat al seu seient, digué:

—Com podeu tractar amb tanta lleugeresa un sinistre com aquest? Tots plegats esteu contemplant aquests cinquanta milions convertits en fum com si es tractés d’una cigarreta qualsevol!

—Això vol dir que nosaltres som més filòsofs —respongué Cebrià—. Quan és necessari ésser sensat, cal ser-ho!

—Tan filòsofs com vulgueu però cinquanta milions són cinquanta milions i no es troben així com així… Jacobus, avui m’heu fet un gran favor, sense saber-ho! Em penso que jo també hauria esclatat com una castanya, si l’Estrella del Sud encara hagués estat meva!

—Què voleu? —reprengué Cebrià mirant tendrament la cara fresca de miss Watkins, al seu costat—. Aquest mateix vespre he conquerit un diamant tan preciós que la pèrdua de qualsevol altre ja no podria afectar-me.

Així, amb un cop de teatre digne de la seva història, va acabar la carrera del diamant tallat més gran que mai no hagués vist el món.

Una fi com aquesta va contribuir, com podeu pensar, a confirmar les supersticions que sobre el diamant havien corregut pel Griqualand. Més que mai, els cafres i els minaires en general tingueren la seguretat que unes pedres tan grosses només poden portar desgràcia.

Jacobus Vandergaart, que l’havia tallat, i Cebrià, que pensava oferir-lo al museu de l’Escola de Mines, n’estaven més afectats, en el fons, del que volien fer creure. De totes maneres el món seguí el seu curs i no es podria dir que havia perdut gran cosa en aquest afer.

Nogensmenys, tots aquests esdeveniments acumulats, aquestes doloroses emocions, la pèrdua de la seva fortuna seguida de la pèrdua de l’Estrella del Sud havien enfonsat John Watkins. S’allità, llanguí durant alguns dies i, finalment, s’extingí. Ni els miraments plens de devoció de la seva filla, ni els de Cebrià, ni fins i tot les valentes exhortacions de Jacobus Vandergaart, que s’havia instal·lat al capçal del seu llit i passava l’estona intentant donar-li coratge, no pogueren atenuar aquest cop terrible. Debades l’excel·lent home li parlava del Kopje com d’una propietat d’ambdós i li demanava l’opinió sobre les mesures a prendre associant-lo sempre als seus projectes. El vell cultivador havia estat colpejat en el seu orgull, en la seva mania de propietari, en el seu egoisme, en tots els seus costums; se sentia perdut.

Un vespre va cridar Alícia i Cebrià, els féu prendre’s de les mans, i sense pronunciar cap paraula, féu el darrer sospir. No havia sobreviscut més de quinze dies a la seva estrella estimada.

Si John Watkins hagués estat menys lligat al lucre, si no hagués donat una importància exagerada i gairebé criminal a aquests petits cristalls de carboni que anomenem diamants, la descoberta i la desaparició de l’Estrella del Sud l’haurien deixat fred, com succeïa amb Cebrià, i la seva salut, física i moral, no hauria estat a la mercè d’un accident d’aquesta mena. Però ell havia posat tot el seu cor als diamants i pels diamants havia de finar.

Poques setmanes després se celebrà el casament de Cebrià Meré i Alícia Watkins, molt senzillament i amb la més gran alegria de tothom. Ara, Alícia ara la muller de Cebrià… què podia demanar més en aquest món?

D’altra banda, el jove enginyer es trobà molt més ric del que ell es pensava.

En efecte, com a conseqüència de la descoberta de l’Estrella del Sud, el seu «claim», sense que ell en tingués esment, havia adquirit un valor considerable. Durant el seu viatge pel Transvaal, Thomas Steel n’havia continuat l’explotació, i havent resultat de les més fructuoses, li arribaren ofertes de tot arreu per comprar-li la seva part, que va vendre en les millors condicions abans de la seva marxa cap a Europa en companyia d’Alícia. La sort de Li, Bardik i Matakit quedà assegurada per ells i fou refermada per Jacobus Vandergaart, que volgué cooperar en aquesta bona obra.

El vell lapidari vengué el seu Kopje a una companyia dirigida per l’ex-corredor Nathan, i després d’haver liquidat feliçment aquest negoci se n’anà a França a trobar-hi els seus fills d’adopció, els quals, gràcies al treball de Cebrià, al seu mèrit reconegut i a l’acollida que el món dels savis li féu en retornar, s’asseguraren la fortuna després d’haver-se assegurat la felicitat.

Thomas Steel tornà a Lancashire amb vint mil lliures esterlines; es casà i es dedicà a caçar la guineu com un gentleman i a beure’s cada vespre, la seva botella de porto.

El Vandergaart-Kopje encara no s’ha esgotat i continua donant cada any aproximadament la cinquena part dels diamants que el Cap exporta, però mai més cap minaire no ha tingut ni la bona ni la mala sort de trobar-hi una altra Estrella del Sud.





JULES GABRIEL VERNE (Nantes, 1828 - Amiens, 1905) fou un escriptor francès, conegut especialment per novel·les en què apareixen molts temes de ciència-ficció i un nombre considerable d’invents tècnics. Una de les seves idees era la «novel·la de la ciència»: escriure aventures basades en els invents i avenços científics i tècnics. És el segon autor més traduït de tots els temps, després d’Agatha Christie, segons Index Translationum. Juntament amb H. G. Wells, és considerat un dels pares de la ciència-ficció. Durant molts anys, visqué a la ciutat d’Amiens, a la casa que, avui dia, és un museu en honor seu. Va començar a escriure teatre però va ser en la novel·la d’aventures on va aconseguir el seu gran èxit. En el curs de la seva vida en va escriure gairebé un centenar. Cinc setmanes amb globus, Viatge al centre de la Terra, De la Terra a la Lluna, Els fills del capità Grant, Vint mil llegües de viatge submarí, La volta al món en 80 dies, L’illa misteriosa, Miquel Strogoff, El castell dels Carpats en són algunes.





