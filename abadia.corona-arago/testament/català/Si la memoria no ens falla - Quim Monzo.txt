Quim Monzó i Sergi Pàmies són dos escriptors popularíssims. Dels seus llibres de narrativa se n’han fet desenes d’edicions. Han col·laborat amb molt d’èxit a la ràdio i a la televisió i han ofert un contrapunt crític i humorístic a temes d’actualitat: del futbol a la cuina creativa i del porno a les manifestacions de l’Onze de Setembre. Fruit de l’amistat que es va iniciar als anys vuitanta, han compartit copes i restaurants, llibres i pel·lícules, obsessions i compulsions.

En una llarga entrevista de més de dotze hores, parlen amb Julià Guillamon de la família i la infantesa, dels progres, de la Barcelona moderna, dels programes de ràdio on han col·laborat, de l’articulisme, de la llengua dels seus llibres i de la seva visió de la literatura.





Quim Monzó & Sergi Pàmies





Si la memòria no ens falla


Una conversa conduïda i editada per Julià Guillamon



ePUB v1.0

Puck 28.06.24





Títol original: Si la memòria no ens falla

Quim Monzó & Sergi Pàmies, 2023

Edició: Julià Guillamon, 2023

Fotografies: Pedro Madueño

Edició digital: Puck (v1.0)

ePUBCat base r1.3





Pròleg de Jordi Juan



Entre amics





Espero que Quim Monzó i Sergi Pàmies no em facin un Gómez quan llegeixin aquest pròleg. Si volen saber de què parlo, els convido que s’endinsin en les pàgines d’aquest llibre amè i, sobretot, sincer de dos dels nostres millors escriptors vius. Abans que res Quim i Sergi són amics, s’admiren mútuament, es respecten i porten molts anys de relació des d’una prudent distància. Julià Guillamon, un altre bon amic, s’encarrega de guiar-los perquè la conversa no desvariï i perquè els seus innombrables lectors els puguin conèixer una mica millor.

Quan plantejàvem convertir en llibre un diàleg sobre les seves vides, relacions familiars o feines, hi havia el risc que cap dels dos no s’obrís prou i preferissin abusar de la seva coneguda ironia i sarcasme per desmuntar el món complex en què vivim. Tots dos sempre han anat molt al seu aire, i segurament ara més que mai. Però no. Quim i Sergi no s’han transfigurat en aquells dos ancians que des de la llotja dels Muppets fan comentaris sorneguers i desagradables. A banda que són molt més joves i es mantenen frescos com una rosa —tal com vostès veuran a les fotos del gran Pedro Madueño—, no es deixen portar per la depressió ni per allò tan pesat que qualsevol temps passat va ser millor.

Ens descobreixen aspectes de les seves vides que n’han marcat la trajectòria, ens parlen de fílies i fòbies, de les seves imperfeccions, de la gent que han admirat i seguit, i també de les aventures professionals en literatura, premsa, ràdio i televisió. I vostès s’ho passaran la mar de bé amb les anècdotes, històries i aventures que expliquen, com ells s’ho van passar.

És interessant descobrir com els dos defensen un estil literari sense floritures ni ornaments i també una manera d’expressar-se sense cap amanerament i improvisant contínuament. La importància de la senzillesa. I també de la provocació. Això sí. Tots dos defensen la necessitat de trencar tòpics i tabús, com han fet tota la vida.

Darrere les bromes, que n’hi ha moltes, com no podria ser d’altra manera si coneixes els dos personatges, s’amaga un gran talent. Ho llegeixen tot i ho escolten tot. I no m’importa reconèixer que en més d’una ocasió els he anat a demanar consell i mai m’han defraudat. És un gran honor continuar comptant-hi a La Vanguardia, on col·laboren des de 1997 (Monzó) i des del 2007 (Pàmies) i espero que ho continuïn fent molt de temps més. Monzó ja no vol escapar-se de la seva columna d’opinió que li permet viatjar arreu del món sense sortir del seu estudi del barri de Sant Antoni, mentre que Pàmies continua disposat a combinar cultura, televisió, política i esports amb la mateixa alquímia que podria usar per a un article sobre qualsevol altre tema. Les seves mirades, de vegades més àcides, de vegades més iròniques, contribueixen a fer-nos pensar. I això, ara com ara, és una cosa impagable.

Entre amics, doncs, transcorren aquestes hores de conversa que espero que els acostin molt més a la realitat d’aquests dos grans creadors. Que ho gaudeixin.

Jordi Juan

Director de La Vanguardia





Introducció de Julià Guillamon



Bons minyons, amb una ampolleta d’aigua de Vichy





Quim Monzó i Sergi Pàmies són amics des dels anys vuitanta. Han compartit dinars i sopars, han treballat plegats en programes de ràdio i han publicat a la mateixa editorial contes i novel·les. Tot i que darrerament el Quim no fa vida social és com si s’haguessin vist abans d’ahir. Com que el Quim és puntualíssim, quan arribo al seu despatx, a les 10 en punt, en Sergi —que el coneix— ja fa estona que hi és. Tenim el tracte següent: farem unes quantes sessions d’entrevista, parlant de tot el que ens passi pel cap. Jo he fet un guió que els he fet arribar per endavant. Amb en Quim pactem que miraré de fer una transcripció de la conversa tan literal com sigui possible.

—Si dic: “me’n vaig a pixar”, ho posaràs?

—Sí, aquesta és la idea —li responc.

—I si dic: “¿com es deia aquell?, no me’n recordo”.

—Ho transcriuré exactament així.

—Molt bé: fantàstic.

També li explico al Sergi, que no hi posa cap pega. En el moment d’engegar, però, comencen els dubtes.

—I amb què ho gravaràs, això?

Tinc una gravadora Sony petita que poso al damunt de la taula, al costat del teclat de l’ordinador:

—Ja va. El problema és que no sé com escoltar-ho.

Es fa un silenci.

—El que puc fer és gravar-ho també amb el mòbil.

—Sempre s’han de portar dues gravadores —diu en Sergi—. Una vegada vam anar a París amb el [Oriol] Castanys a entrevistar el [Jean-Jacques] Pauvert per a El Temps i no es va gravar res.

La gravadora Sony sembla que funciona. Aconsegueixo posar en marxa també la gravadora del telèfon.

—Bon dia.

—Bon dia (és que un bon dia a la ràdio eren vint minuts).

Doncs ja ho tenim.

La primera sessió és pocs dies abans de Nadal, el 22 de desembre del 2022. El Quim va amb una samarreta blau elèctric i a sobre un folre polar vermell, amb uns pantalons de muntanya. Recordo que quan el vaig descobrir, a finals dels anys setanta; em feia gràcia que portava uns pantalons amb moltes butxaques, com aquests pantalons de muntanya, ell en deia de cocacolero, perquè semblaven de repartidor de begudes. Deia que eren tan pràctics. El Sergi també porta un folre, més de vestir, negre, i una jaqueta blava al damunt.

Per a la segona sessió, el dia 29 de desembre, demano permís per venir amb un equip de rodatge, i treure unes imatges per a la promoció. M’acompanya Morrosko Vila-San-Juan, que és el realitzador, el càmera Enric Juste i el tècnic de so, Pablo Demichelis. També s’hi ha afegit el productor Toni Marín. Li fa il·lusió venir perquè el seu germà, Alfred Marín, era dj i tècnic de so en els inicis de Catalunya Ràdio i havia tractat la colla del programa El lloro, el moro, el mico i el senyor de Puerto Rico: Ramon Barnils, Quim Monzó i Jordi Vendrell. Quan Xavi Salvà se’n va anar a fer la mili, Alfred Marín el va substituir com a tècnic de so del programa. El Pablo Demichelis, que és molt simpàtic, diu en un moment donat:

—Ustedes me odiarán porque soy argentino —donant a entendre que els argentins sedueixen totes les noies.

—Qué más querría —li respon el Sergi, donant a entendre que ja li agradaria tenir una xicota que li poguessin prendre. El Sergi té molt ben dibuixat aquest personatge: l’home suplent, que no pot competir amb els pares que van viure unes vides tan intenses, que fuig dels problemes.

El Quim fa un posat d’estar de tornada de tot, però a mesura que avancen les sessions (en fem dues més: el 5 i el 12 de gener del 2023), sembla més animat. Un dels dies, quan surto de fer l’entrevista, he quedat a Gràcia i hi pujo caminant. Al bar Oller de la cantonada del passeig de Sant Joan amb el carrer Còrsega hi trobo en Jordi Beltran amb l’Àngels, la seva dona, que fan el vermut. En Bertran és amic del Quim i d’en Sergi dels anys vuitanta. Li explico que estic fent aquest llibre, que vinc de veure en Quim. Ell se’l va trobar fa pocs dies: “El primer moment et sembla que no, però de seguida veus que està igual que sempre”. Hi estem d’acord. En una de les sessions ens convida al Sergi i a mi a dinar al bar Laláns, de l’avinguda Mistral. Tots tres, bons minyons, amb una ampolleta d’aigua de Vichy per cadascú. Mengem: truita de patates, pebrots del Padrón i un lacon molt bo. En Quim ens ensenya un retall de diari, que tenen penjat al bar, d’una entrevista, en la qual explica que un dia, en un dinar amb tres editors, li va tocar a ell pagar el gasto. Ens diu els noms dels editors. Ve la noia, es posa darrere la caixa: en Quim no ens deixa pagar de cap manera.

Recordo que, quan preparàvem l’exposició Monzó a Arts Santa Mònica, no volia mai quedar per dinar. “Quedem a les vuit per esmorzar”. Després fèiem un esmorzar fabulós, amb sardines a la brasa i una ampolla de Barbadillo i no venia d’una hora de tornar a la feina. Tot i que ens coneixíem d’entrevistes, va ser l’època que ens vam tractar més. Una vegada, quan jo treballava al diari Avui, em van fer anar amb el Quim tot el dia de Sant Jordi amunt i avall. Vam començar amb un esmorzar al carrer Cardenal Reig, al costat del camp del Barça, on vivien els seus pares, i vam estar tot el dia menjant i bevent. També me’l trobava als bars. Al Bikini, molt, i a El Otro del carrer València, alguna vegada.

Amb el Sergi ens hem vist menys. Durant molts anys jo era sobretot un crític i fugia dels llocs on hi pogués haver escriptors. Però era divertit perquè quan anava al Mas i Mas o a La Boîte, alguna vegada, en la foscor, m’havien confós amb ell. Un cop em va veure corrents per la Diagonal —era una època, als anys noranta, que anava a córrer cada dia, abans del boom actual de l’anar a córrer— i va escriure en un article que em preparava per donar a les meves crítiques la contundència de la força física. Vaig estar de sort: a un altre crític, Josep M. Castellet, el va veure sortir d’un sex shop. Ens coneixem un munt, de llegir-nos, però és la primera vegada que parlem tanta estona.

Tot va segons el pla previst: si en Quim s’aixeca a pixar o a fer un cigarro no apago el mòbil ni la gravadora. És tot natural i gens sobreactuat. Em fa gràcia perquè en Sergi, que és gairebé tres anys més gran que jo (l’un de començaments de gener del seixanta i l’altre de finals de novembre del seixanta-dos), fa una mica el paper del germà gran i m’explica com és el Quim:

—Llavors ell preguntava molt, sobretot els temes aquests de família, “d’on vens?”. Ah, doncs el meu avi també era del País Valencià.

Parla d’ell, com si el Quim no fos davant nostre. En Sergi està inquiet perquè diu que l’entrevista s’haurà de retocar molt per fer-ne un llibre. Jo pateixo perquè el tracte era no tocar pràcticament res. En Quim fa veure que n’està fins al capdamunt. Com que jo sempre m’ho crec tot i faig cara de sofriment, deu pensar: “ai, aquest noi”. I afegeix:

—És broma.

El 19 de gener del 2023 ens trobem amb Pedro Madueño, per fer les fotos. Els dic que ja hem acabat i fan un posat d’alleujament, però si els digués que em cal un dia més, tornaríem a quedar.

Transcriure una entrevista de manera literal dona moltíssima més feina que fer-ho de manera aproximativa, anant editant les frases mentre les vas transcrivint. Com que tinc més de dotze hores de gravació, els amics em recomanen que faci servir intel·ligència artificial. Jo els dic que no sortirà tan bé i que m’agrada picar pedra. Estic tranquil perquè quan vam fer el llibre Monzó. Com triomfar a la vida, que acompanyava l’exposició d’Arts Santa Mònica, vaig veure corregir en Quim i no se li escapava res. Al final, passem una mica-mica el ribot, per eliminar frases inacabades i alguna redundància. M’agrada com queda.

Julià Guillamon





Quim Monzó i Sergi Pàmies



Si la memòria no ens falla





El primer bon dia


Quim Monzó: Bon dia.

Sergi Pàmies: Bon dia. (És que un bon dia a la ràdio eren vint minuts.)

Però bon dia ¿et refereixes al que és el dia en si?

QM: Tot el dia és bon dia. Si el lector ens està llegint que és la tarda…

SP:… ja no seria el mateix.

QM: No, no. És el mateix, perquè és de dia. És dia fins que és de nit. També podríem dir bona nit. Però si el lector ho llegeix a les dues del migdia, llavors no és de nit. A no ser que el lector visqui a Lapònia o al cercle polar àrtic.

SP: És què els conceptes nit i dia són relatius.

QM: Si enxampes aquesta època de l’any, que és l’hivern, allà pot ser de nit tot el dia. Per tant pots anar dient bona nit i ser les onze del matí.

SP: Aquest és el criteri de dir bon dia, perquè entenguis el tempo.

QM: A tu, Guillamon, això et sembla una collonada.

Julià Guillamon: No, a mi em sembla molt bé. És una bona manera de començar.





Mirar enrere


JG: L’any 1998 Dennis Hopper va fer un anunci de televisió del Ford Cougar, que era un model cupè. Anava per la carretera, conduint aquest cotxe luxós, i s’avançava a ell mateix, vestit de hippy dalt de la moto manipulada de la pel·lícula Easy Rider.

Recordo que el Quim va fer un article parlant d’aquest anunci i de la necessitat de superar el passat. Si adaptem aquest anunci al vostre cas, ¿com veieu el vostre jo d’abans, el Monzó contracultural o modern o el Pàmies modern, des de la perspectiva d’ara?

QM: Em veuria com qui mira fotos del passat, que dius: “mira com era, quin nen més bufó o quin nen més entremaliat”. Jo soc d’una generació que tenim poques fotos i no es gravava en vídeo. Hi havia gent que filmava en súper 8, però en el meu cas ni sabíem què era. Només unes fotos que les mires i penses: “en aquesta època estava pensant en fotre’m daltabaix de la finestra, després ja ho vaig superar”. Ja està: no sé què més.

JG: L’època que feies de dissenyador gràfic, l’època de periodista contracultural… ¿ho veus molt lluny de tu? No has volgut reeditar mai la primera novel·la, L’udol del griso al caire de les clavegueres [1976].

QM: No, perquè era un cagarro. Suposo que com a exercici va estar molt bé, però no vaig tornar mai més a fer allò: “m’ho carregaré tot!, no posaré comes quan hi hagin d’anar!, hi posaré barres…!”. Un cop ho vaig veure publicat —a més me’n van donar un premi—, mai més. Me’n vaig anar a l’altra banda, a intentar escriure que s’entengués una mica. Perquè vaig arribar a la idea que, amb tot el rotllo aquest dels textuals, es tractava d’embullar la troca perquè no s’entengués gaire res i llavors, si no s’entenia gaire res, és que era molt bo. I no: si no s’entén res és que no s’entén res, estàs amagant l’ou, és que no hi ha gaire res a dir (he dit gaire res tres vegades!). I vaig anar a parar a l’altra banda. Per això ho veig lluny. No soc jo; sí que soc jo però ja no soc jo.

JG: ¿I de l’època que feies de dissenyador?

QM: ¿Que si me’n recordo? Sí, perquè a vegades veig horrors que penses “hòstia m’hauria de tornar a posar a dissenyar”. Des de que tothom que té un ordinador ja considera que és dissenyador, sense haver après una mica què és el disseny i quina funció té… De vegades veus unes tipografies que… “¿A qui se li acut, això?”. A més veus que va per tendències: ara, de cop i volta, són lletres així com angleses, mig estilitzades. I això ho veus en departaments de comunicació, en institucions polítiques, en botigues de calçotets, en clubs de futbol… No hi ha un estudi de quina tipografia o quin disseny s’ha de fer per a cada cosa. No: “jo tinc un ordinador i amb això ja faig”. És el mateix que ha passat amb bona part de la crítica d’art i de llibres. Tinc un ordinador, faig un blog i ja soc Cirici Pellicer. No.

JG: I tu?

SP: Jo era el que llegia el cagarro del Quim. L’udol del griso al caire de les clavegueres el tinc. Jo anotava sempre quan comprava un llibre. Si posava l’any volia dir que me l’havia comprat jo. Vaig mirar i allà posa: “1977”. Per tant, vaig comprar el llibre del Quim, l’any setanta-set, amb disset anys.

El mateix que li passa a ell quan revisa aquell llibre com a autor, jo puc revisar-ho com a lector. Ell diu: “l’important és que no s’entengués”: també per al lector. Hi havia una militància. També era l’apoteosi de l’art abstracte. És a dir: hi havia la sensació que la manera de ser enrotllat —i amb això estem dient de lligar més, o de socialitzar més, de tenir més amics, de ser gregari— era que t’agradessin les pel·lícules que no s’entenien, l’art que no s’entenia, i els llibres, que en el cas del Quim no és tant que no s’entengués sinó que hi havia un component d’experimentació i de transgressió que formava part d’un esperit comunitari.

No és una cosa tan banal com sembla. Vist ara dius: això no té cap sentit. Però en tenia molt. És una mica el que també va fer el Terenci, d’una manera més melodramàtica. Fa poc m’he rellegit tots els Terencis i hi ha moltes coses que són vàlides.

JG: ¿Els llibres del Terenci dels seixanta?

SP: Sí. El dia que va morir Marilyn, Onades sobre una roca deserta… I a L’udol del griso al caire de les clavegueres tota la part que passa a l’Àfrica… hi ha coses que són collonudes. Però el propòsit era posar més del que és estrictament literari. A L’adolescent de sal també. ¿Què passa amb L’adolescent de sal? Que a casa meva el Biel Mesquida era el tio que ens va robar el premi. La meva mare es va presentar al premi [Prudenci Bertrana de 1973]…

QM: No fotis.

SP:… l’any que el van donar a L’adolescent de sal, i aquell tio va passar a ser… Li va fer un Gómez! Un Gómez és el que feia la mare del Quim que et posava en una llista negra i mai més.

JG: ¿Amb quin llibre s’hi va presentar?

SP: Amb Va ploure tot el dia, crec. O Dona de pres: un dels dos. Ella ja ho donava per fet que guanyaria o algú li havia dit: ho va viure com un escàndol.

QM: Hòstia, aquesta no la sabia.

SP: I, per tant, també com a contraposició familiar, jo militava a favor de tots els que li donaven pel sac a la meva mare. El Quim, el Biel, tots aquests, formaven part del microcosmos d’autors que no estaven ben vistos a casa. O que, simplement, no es coneixien.

Actuava una mica a imitació del meu germà. El meu germà ho feia amb els còmics i d’alguna manera tenia accés a tot un món que no formava part de la tradició familiar. I la meva manera de tenir una tradició pròpia era connectar amb el que s’estava fent en aquell moment, com a tio de disset anys. Volia dir anar a la filmoteca, que t’agradés el cine estrany…

Però això no era banal, en aquella època: era una manera d’estar. L’exemple de l’Easy Rider està ben trobat perquè no és gent que va fer el que va fer i ja està. El Mario Gas dels anys aquells i el Pau Riba eren molt importants. Però en canvi si mires el que feien aleshores hi havia tot aquest component ideològic de transgressió… pecaminós! Volien trencar amb lo anterior. I això en el llibre del Quim hi era. La diferència és que ell l’havia escrit i jo l’estava llegint. Soc dels pocs que el va llegir.

JG: Jo també el tinc d’aquell moment!

SP: I jo tinc L’Uf, va dir ell [1978] de l’Antoni Bosch, que és de l’any següent.

JG: Amb la coberta de color marró amb una palmereta.

Et vaig descobrir, ho explicat altres vegades, a la revista Canigó. De cop hi havia una cosa que era totalment diferent. I quan va sortir L’udol del griso el vaig comprar de seguida.

He de dir que no la trobo tan rara, aquesta novel·la. Una vegada vaig preguntar a Jaume Vallcorba: ¿com és que tu, que anaves cap a una altra línia, et vas fixar en L’udol del griso? I em va dir: “oh, és que L’udol del griso té una crosta experimental, però quan la treus és el Monzó de sempre”.

Hi havia una tècnica molt cinematogràfica…

QM: Pensa que als primers llibres feia un muntatge gairebé com quan rodàvem en 16 mm pel·lícules, que anaves tallant per fer-ne el muntatge. Jo feia el muntatge dels textos amb cel·lo. Anava tallant i anava alternant els plans. Es tornava a picar però s’havia de muntar prèviament amb les pàgines totes escapçades. Ho faig fer també amb Benzina [1982]. No hi havia el copy-paste d’ara.

Però tot això, avui en dia, no té cap importància.

JG: Havies fet cinema experimental.

QM: Amb una càmera de setze. A l’Institut del Teatre, on feia classes Pere Portabella. Ensenyava com filmar manifestacions, col·locar les cintes dins d’un sobre on la pel·lícula no quedés alterada —no podies revelar-les abans—, ensenyava a protegir-les amb no recordo què i enviar-les a una adreça de Suècia. Allà s’encarregaven de distribuir-les si veien que podien servir per il·lustrar la lluita antifranquista.

SP: Adoctrinament! Era adoctrinament!

QM: I el millor era Carles Santos quan tornava de París —tenia una nòvia a París— amb moto. Anava amb un vestit de plàstic taronja, suposo que pel fred que fa la moto, i entrava al jardinet que hi havia a l’Institut del Teatre. Al carrer Ferlandina, si no m’equivoco. Baixava i, sense treure’s el vestit, es posava al piano i començava a tocar sarsueles. Carles Santos… [fa una veu de gran admiració].

Bé tot això no té res a veure amb el que estem parlant.

SP: Sí, perquè és l’època aquesta. També per al que consumia. Jo era consumidor compulsiu de tot això. La primera vegada que vaig veure el Quim físicament va ser en un vernissage…

QM: Ep!

SP:… en una exposició col·lectiva de tres pintors, i ell entra amb el Biel Mesquida i amb el Lluís Fernàndez.

QM: Hòstia, el trio!

SP: I devia ser això: 1977-1978.

QM: Una exposició ¿a quin lloc?

SP: Una sala d’exposicions que hi havia a les Tres Torres, sota la Via Augusta. Jo hi anava com a amic d’una filla d’una de les que exposava. I aleshores van entrar i per mi va ser com… hòstia! Sabia qui eren. Hi havia un petit star system minúscul.

L’avantatge meu és que a casa arribava això. En el cas de la meva mare era compulsiu: tot el que sortia en català ho llegia. I aleshores jo ho arreplegava. Tota la feina de l’Oriflama i de totes aquelles revistes, del Tele/eXpres, després amb els anys s’ignora. És com si ignoressin, no sé, una batalla d’una guerra. Llavors això no té en compte aquesta continuïtat: molta gent ve d’allà i va fent etapes. Jo tampoc no em reconec en aquell consumidor, però n’entenc el context.





Cartes de la mili


JG: ¿I com a creador?

SP: Jo és que vaig trigar molt a fer prosa.

QM: Jo havia sentit a dir que feies poemes però no n’havia vist cap. Poemes a la cabina de telèfons. “Oh, cabina de telèfons…!”, ara m’ho invento.

SP: Va ser un poema molt celebrat que es deia “Vandalisme urbà”: fixa’t si era pre-Colau. La idea era que jo, enamorat de la meva amant, la truco compulsivament des de cabines, d’acord? Cabines telefòniques que funcionaven aleshores —estem parlant de quan tenia setze, disset, divuit anys—. Començava sent un poema d’amor, una declaració d’amor. I: “tot això t’ho diria si un fill de puta no hagués espatllat vandàlicament la cabina”. Clar: era un supermodern, perquè tenia el contrast…

QM: N’hi havia més, dedicats a objectes.

SP: En general era poesia amorosa depressiva, molt inspirada i molt influïda per [Joan] Vinyoli. La meva idea era ser un home trist, alcoholitzat i gran. I jo no tastava l’alcohol. Tenia disset anys…

QM: No?

SP:… no, no: jo prenia Coca-Coles. Jo he estat sempre de Coca-Cola. Després va arribar l’alcohol. La Coca-Cola fa molts més anys, encara dura. Jo volia ser un poeta deprimit, gran, i amb influència de Hölderlin. Però ni feia l’esforç de saber alemany, ni sabia qui era Hölderlin, ni prenia res que em donés el subidón de l’alcohol. Però en canvi Vinyoli m’entusiasmava. I aleshores feia poemes d’imitació: volia ser una mena de Baudelaire, Rimbaud… però sense llegir-los gaire. Molt gandul: tot era ganduleria. Sigues, sense haver de fer l’esforç de com s’ha de ser.

Quan vaig començar a escriure prosa en sèrio va ser post-mili. Ve de l’experiència de les cartes de la mili que, en realitat, és el meu gran èxit literari.

JG: ¿I com va anar això de les cartes de la mili?

SP: És l’experiència de Cyrano de Bergerac. Jo era poeta, vaig a la mili, i a la mili hi ha cinc o sis companys que no saben escriure. Llavors, un tio que es deia Justino Rodríguez, que era de Valladolid, i que era professor, em diu: “escolta, perquè no els hi escrivim les cartes a aquesta gent?”. Hòstia, collonut, perquè a més és també una manera de passar l’estona: allà estaves molt poc ocupat.

JG: ¿On vas fer la mili?

SP: A Vitòria, l’any vuitanta-vuitanta-ú. Vam escriure cartes, moltes i molt llargues. De cop i volta les nòvies dels soldats de Palma de Gran Canaria, de Huelva, entusiasmades amb els seus mansos. “Hòstia tio, he rebut una carta. Ets una persona diferent”. Molta correspondència així. Jo venia de ser Joan Vinyoli dos i descobreixo que és molt més divertit no parlar de mi i fer-ho en prosa. Allunyar-te, distanciar-te completament del subjecte del qual estàs parlant. Aleshores començo a produir molt.

Un èxit vol dir que una tia de Huelva vol venir. I aleshores tenim tota la simulació del Cyrano que és que aquesta tia vindrà i el seu manso continuarà sent el pastor de cabres que és i, per tant, ¿com ho fem? Hi havia tot un ensinistrament: “mira, has de dir aquestes paraules i tal i qual”. Allò va ser el meu gran èxit literari.

Llavors quan surto de la mili oblido els poemes totalment i em foto a escriure prosa distant, que en dic jo, sobretot tenint en compte que en tots aquests anys havia llegit molta narrativa breu. M’agradaven molt Cortázar, Calders, els primers llibres del Quim… Hi havia una base i vaig pensar que podia ser lo meu. La família em va esperonar.





Una nit al Zeleste d’Argenteria


JG: I tu ¿quan vas saber que existia el Pàmies?

QM: Quan ens vam conèixer. ¿On ens vam conèixer? No me’n recordo.

SP: Jo sí.

QM: ¿Al Zeleste? Vale. Llavors no m’equivoco. Però era difícil recordar aquelles nits… ¿Quan va ser?

SP: El Bernat, ¿quin any va néixer? ¿Vuitanta-quatre?

QM: Vuitanta-cinc.

SP: Finals del vuitanta-tres o vuitanta-quatre. Tu estaves a l’Àngel Casas Show.

QM: Sí.

SP: Ens vam conèixer a través del Xavier Montanyà, que era coguionista amb ell i el Jordi Beltran. El Xavier havia quedat amb els seus amics, entre els quals estava jo, i com que ell ja coneixia el Quim, a través del Barnils, van aparèixer el Quim, el Jordi Beltran…

QM: Amb les maletes aquelles de ferro, amb tots els discos.

SP:… van aparèixer al Zeleste i ens vam conèixer allà. Pocs mesos després em va dir que estava embarassat, diguéssim. Aleshores aquella nit vam descobrir que vivíem a prop —ell estava a Rosselló i jo estava a Casanova davant del mercat—, que esmorzava al mercat, o sigui hi havia una geografia comuna. Anava al bar Habana, del carrer Provença. I aleshores ja va començar una relació diürna. A més, era quan ell estava fent L’illa de Maians [1985].

JG: ¿I tu ja escrivies?

SP: Si perquè és ell que em pregunta: “¿tu no escrius?”. Jo dic: “sí”. Però escrivia coses pensant-me que era Cortázar. I llegia com un boig, i estava superaldia de tot, però això des de petit, ja. M’agradava molt i ho disfrutava. Recordo haver llegit el Maians mecanografiat, no hi havia ordinadors. Aleshores vam començar, ja sí: molta amistat. Sobretot fer moltes coses. Aquesta compulsió que tenia ell coincidia amb un període en què jo vivia sol, no tenia cap obligació, treballava al [mobles] 114, de dia, i a les tardes escrivia, i allà va començar tot: publicar, fer col·laboracions en premsa, amb el Montanyà, amb el Barnils, després la ràdio…

JG: Jo et vaig conèixer a Catalunya Ràdio al començament, que encara no estava ni fet l’edifici actual, emetia des d’un pis. Els estudis estaven insonoritzats amb plàstic de bombolles.

QM: En deien Beirut.

JG: Us veia a tu i al Vendrell. Recordo un dia que vas portar l’ecografia del Bernat i l’anaves ensenyant a tothom.

QM: La vaig penjar a l’arxivador metàl·lic que hi havia darrere de la taula on escrivia els guions.





Un germà dibuixant


JG: ¿I el fet de tenir un germà dibuixant?

SP: Molt important. Jo crec que això que deia abans, de ser gandul, té molt a veure amb que l’Antonio és quatre anys més gran que jo. I, a més, en la llegenda familiar —vaig escriure un conte sobre això—, hi ha el fet que la meva mare em va tenir amb quaranta-un anys, i es diu que va ser una exigència del meu germà, que volia una joguina. La llegenda familiar és una mica patillera però funciona. Se li va concedir de donar-li un germà, en forma meva.

L’Antonio té, des dels quatre anys, una joguina, i la fa servir com a tal. Això crea, en la joguina, com ho diria… no necessito fer res, d’acord? No tinc iniciativa ni criteri: faig el que em proposa el meu germà, que té una imaginació i una creativitat infinites. De manera que és molt més còmode la idea que tindrà ell que la que jo pugui tenir. I això ho desenvolupo des de molt petit. Això, sumat a que al meu barri tot és futbol i lo clàssic…

JG: ¿El teu barri a França?

SP: Si, a prop de París: Gennevilliers. És perfecte: tens al carrer les lleis naturals de l’espècie i a casa tens Robert Crumb. L’Antonio és un tio que està tot el dia a casa dibuixant, que li importa una merda el futbol, que té una imaginació infinita, que llegeix tots els còmics que pot, que no se sap on ha nascut, encara a hores d’ara, té un passat en països comunistes. És molt divertit, mig aragonès, mig hippy, toca la guitarra, fa coses estrambòtiques, amb lo qual jo no tinc cap necessitat de fer res.

Llavors tot el funcionament és: el meu germà dibuixa, anem al cine, molt, des de petit, no tenim televisió —molt important—. Anem a veure una pel·lícula, tornem a casa: l’Antonio dibuixa la pel·lícula. I jo em poso al costat, mentre va sonant la ràdio: copio el que fa el meu germà. Guardo aquests dibuixos i són totes les pel·lícules que vèiem. Es posen de moda les pel·lícules de gàngsters: ell fa una documentació, amb la meva foto dibuixada, una biografia falsa i quan surto de l’habitació em demana: “passport”. Per sortir de l’habitació. És clar, això per mi és Hollywood. Si jo hagués d’inventar això…: m’acostumo a no fotre res. A imitar. I amb els amics m’ha passat una mica. No a imitar en el sentit corrupte i de plagi: en assumir el talent que tenen els altres. Perquè l’Antonio és un talent.

En la formació, el tipus d’amistats, tot això que dèiem abans de l’experimentació, El Rollo enmascarado, la cosa subversiva, els porros… Hi havia els porros però ell no en prenia… Sempre aquesta cosa de ser diferent. Va deixar el còmic i es va fer catedràtic de lingüística, se’n va anar a viure a Granada…

A partir d’una edat ja no el puc imitar perquè ja no hi és. Llavors, per sort, tinc altres referents a imitar en aquest sentit vital. El Quim n’és un, el Ramon Solé [guitarrista, propietari del bar Casa Almirall i autor de novel·la negra]… No és una cosa premeditada: és que és molt millor el que fan ells. Tenen gust, tenen curiositat… El que jo sí sempre he tingut és aquesta voracitat… És que és molt bo això que per sortir de l’habitació et diguin “passport”. I de vegades per entrar-hi. I aleshores et podria dir: “no está en regla”. I a lo millor et tenia dues hores que no podies entrar a la teva habitació.

JG: Realment el contacte amb el bloc soviètic us va marcar molt.

SP: Molt! Nosaltres ens desplaçàvem amb documentació falsa. En la realitat, nosaltres no teníem papers. Els nostres papers, tota la infància i l’adolescència, els feia un senyor que es deia Domingo Malagón, que era el gran falsificador, el va voler fitxar la màfia. T’ho explicava: “eh, que a mí me ha querío fichar la mafia”. Com que era comunista no es va deixar. És el qui va fer els papers de tota la clandestinitat comunista.

QM: Però, ¿els feia per a aquí o per a allà?

SP: Per a aquí i per a allà.

QM: ¿Amb noms falsos?

SP: Amb noms falsos. En algun viatge a Romania de cop i volta ens dèiem Martín. Recordo un carnet d’identitat: Herrera. Per anar a Torredembarra, ja em diràs.

JG: ¿I en tens algun?

SP: No, perquè això era mol delicat. Ni els he tocat mai.

JG: El Quico Pi de la Serra tenia un passaport fals i el conserva.

SP: I el devia fer el Domingo, segur. Ell feia el paper, feia els segells, la goma. Tenia un muntatge, al sud de França, i jo vaig tenir la sort que el vaig conèixer, de gran. Era pintor. Va fer una exposició a Madrid, quan tenia vuitanta anys. I va escriure unes memòries on explica tot això. Per tant: a la influència del bloc comunista s’hi havia d’afegir la influència de la normalitat falsificadora. I llavors l’Antonio tenia una compulsió falsificadora: ha falsificava tot, i ja no et dic les notes d’escola…





De Terenci a Tex Avery


JG: ¿I tu quins models havies tingut? T’he sentit parlar alguna vegada d’en Terenci.

QM: Va ser fascinant el que va fer Terenci Moix. Va començar a parlar de coses que a la societat cultural no li agradava que se’n parlessin. A més es va crear un personatge, que em fa pensar molt en el personatge que es va crear Truman Capote, perquè moltes de les sessions de fotos de Truman Capote les veig en sessions de fotos del Terenci quan encara vivia al carrer Joaquín Costa, el carrer de Ponent, amb barnús, ensenyant cuixa. Va ser un impacte…

SP: Perquè, a més, anava contra els progres, contra la dictadura marxista que era molt potent aquí.

QM: Com a estil no és que a mi m’hagi inspirat gaire res, però la seva imatge, plantejar assumptes que no es plantejaven, això és evident que sí.

JG: ¿I en Joan de Sagarra?

QM: Això en el camp del columnisme. Jo estava enganxat al Tele/eXpres. No podia passar dia que, quan anava a classe —catorze anys—, no comprés diaris. Quan anava a treballar —amb setze o disset anys— em comprava El Correo Catalán, al matí. Com que a la tarda ja l’havia acabat, em comprava El Noticiero [Universal], perquè era el diari que llegia el meu pare.

Al cap de poc temps em vaig passar al Tele/eXpres, perquè era el diari de la tarda amb què sintonitzava més, i allà vaig descobrir Joan de Sagarra. Escrivia unes columnes que no tenien res a veure amb les columnes que es feien aleshores: no parlava de política, feia el que volia, amb cites literàries. Si ho entenies ho entenies i si no, no. Però era la crònica de la nit, del carrer Tuset, de tota la gauche divine; aquest sí que era un referent claríssim.

Jo no tenia ni idea de qui era son pare. A mi el que m’agradava era Joan de Sagarra. Un dia vaig descobrir que el pare d’aquest era Josep Maria de Sagarra. Vaig quedar bocabadat. Molt diferent del fill, però quins articles!

JG: I en Ramon Barnils, ¿també el vas descobrir al Tele/eXpres?

QM: Vaig descobrir el Barnils quan Joan de Sagarra es va atipar de fer aquelles columnes, que es deien El día de siempre. Ara la gent en diu les rumbes, perquè quan les va aplegar en llibre, a l’editorial Kairós, que en recollia moltes, li va posar Las rumbas de Joan de Sagarra. Però la columna, al diari, es deia El día de siempre, que és un títol preciós. I quan en va plegar perquè en tenia els collons plens i perquè era molt difícil fer aquell article cada dia, el va substituir un tio que es deia Ramon Barnils. S’han de tenir els collons molt grossos per substituir en Sagarra.

Vaig coneixe’l quan va ser director de l’Ajoblanco. Perquè la revista Ajoblanco necessitava un tio amb carnet de periodista per poder ser-ne el director. Perquè qui més o menys feia de director era Pepe Ribas, però és clar, el Pepe Ribas no tenia carnet de periodista, i ningú que hi havia allà sabia el que era una facultat de Periodisme. I llavors en Barnils va deixar-los el carnet, com a director. De tant en tant venia, mirava i: “Va, adéu, me’n vaig a fer copes. Algú ve?”. No exercia de director, només deixava el carnet i hi anava cada cop que hi havia alguna denúncia. Llavors apareixia amb corbata perquè havia d’anar a un tribunal: havien acusat la revista de nosequè.

JG: I després us vau fer amics. ¿A l’època de la ràdio?

QM: La ràdio va ser després perquè recordo que quan me’n vaig anar a Nova York [l’any 1982], ens escrivíem cartes. Ell era un dels qui escrivien cartes amb més solta. Agafava l’Enciclopèdia Britànica, que era la seva referència —s’havia gastat uns calerons comprant-la— i deia: “A veure, ¿tu on vius? Ah, al carrer 15. Tens a prop l’hospital tal”. I aleshores et feia la descripció del barri on vivies. I sí. Esclar que no sabia els bars, perquè a la Britànica no hi sortien; ara, amb la Viquipèdia sabríem els bars i tot. Hi havia aquesta relació. I m’enviava fotos de quan van inaugurar l’Up&Down, amb una noia espectacular, una foto d’aquelles que et fan els fotògrafs dels locals. Me la va enviar per fotre’m enveja. Vull dir que ja hi havia un grau de confiança que no recordo com es va desenvolupar. Quan vaig tornar a Barcelona va ser quan van començar a muntar Catalunya Ràdio. El Vendrell i el Barnils també eren amics de la nit, i aquí vam començar a col·laborar.

JG: En Sergi ha parlat de la influència del seu germà, i tu, en canvi, eres el fill únic total.

QM: Total.

SP: I amb pares que no volien que llegís.

Mentre que a casa meva era tot a favor…

QM: Bueno, a veure, ja els estava bé, que llegís. Però recordo que quan havia d’estudiar, havia d’estudiar. Mentre vaig anar estudiant, fins acabar el batxillerat, no recordo haver obert un llibre mai. Això sí, quan hi havia el profe a classe, escoltava i mentrestant anava dibuixant coses, batalles…

SP: Però vull dir: la influència màxima de l’Antonio i meva és la meva mare. En el teu cas no es dona això.

QM: No, cultural, no. Jo havia d’amagar el llibre quan havia d’estudiar matemàtiques i llegia novel·les de l’Emilio Salgari. I quan sentia les passes que venien pel menjador, zupp…, col·locar la novel·la sota el llibre de matemàtiques. Perquè quan m’enxampava: “tanto leer novelas, tanto leer novelas, acabarás idiota”.

No hi havia referents familiars, però és que no hi havia res més llavors: o llegies o no sabies què fer a la vida. Si hagués tingut ordinadors i tot això, potser hagués anat per una altra banda, no ho sé, per perdre el temps amb les pantalletes. I com que no hi havia prou llibres i me’ls vaig acabar de seguida… Un manual de reparacions elèctriques —un manual preciós—, un llibret de la Unió Excursionista de Catalunya, que explicava com s’han de fer els nusos per si l’enfiles per una muntanya no caure. De llibres de narrativa hi havia Lajos Zilahy, aquell hongarès: Algo flota sobre el agua. I Dostoievski: Crim i càstig, que em va entusiasmar…

SP: És una combinació explosiva: el manual de reparacions, els nusos, l’hongarès i Dostoievski, bé Crim i càstig. Hi ha una coherència.

QM:… mata la vella prestamista. Em sobtava molt, la noia, Sònia, que feia de prostituta, tenia tuberculosi i esputava sang en un mocador. Pobra noia. Em colpia perquè jo devia tenir, què? deu o onze anys. I quan es va acabar tot això vaig descobrir que a la plaça de Sants s’aturava un bibliobús de la Diputació de Barcelona. I aquest bibliobús va ser… Hi anava, m’emportava llibres, me’ls acabava ràpid. Quan tornava el bibliobús, un mes després, me n’emportava més. No me n’he quedat cap, eh?

JG: En els articles que escrivies a la revista Canigó als anys setanta feies molta propaganda de robar llibres.

QM: És que hi havia un lloc: el Drugstore del passeig de Gràcia. I em sap greu.

JG: ¿El vas enfonsar tu?

QM: No era l’únic. És que era molt fàcil, allà. Tenia un jersei que em va fer ma mare, un canguro en deien, que tenia una butxaca que connectava aquesta mà amb aquesta altra mà, a l’alçada de l’estómac. Era una meravella.

JG: En els darrers contes hi apareix de vegades la figura d’un germà, que és una mena de doble.

QM: Era nen, fill únic. Al barri aquell hi havia molts fills únics. Una vegada en vam parlar, amb ma mare. Jo devia tenir onze anys. Em va dir: “Buf! Si no m’hagués provocat avortaments, la quantitat de germans que tindries”. No sabia que era provocar-se un avortament. Fregado, en deien.

SP: Raspado.

QM: Sí, fregado és lo del terra. No me pises lo raspado.

JG: La teva mare només la vaig veure una vegada que vam anar al pis de Cardenal Reig. Però pel que expliques devia ser un caràcter.

QM: Sí, molt.

SP: Jo també només la vaig veure un dia, casualment, quan va néixer en Bernat. Dos minuts. Però sempre l’he coneguda a través de les històries del Quim, i sempre hi ha un concepte que és fer un Gómez, que és…

QM: Qui la fa, la paga. I queda inscrit…

SP: Hi ha una rancúnia primària i mineral, qualsevol argument o intent de conciliació és inútil. I a això li diem fer un Gómez. I després té aquesta cosa granadina, que com que jo tinc el germà allà, i el meu nebot també va néixer allà, són zones que he vist.

QM: La meva padrina, i cosina, era una noia que venia aquí a estudiar per treure’s el títol de Magisteri. Recordo els somnis eròtics que tenia amb ella. Era molt jovenet, jo, i ella em portava dotze anys. Em va regalar dos llibres, un de Walter Scott, Ivanhoe, i després, Platero y yo, que li encantava, i vaig trobar que estava bé. Després es va fer monja, suposo que per acabar amb la relació amb ma mare. Recordo la frase de ma mare, indignada: “¡antes puta que monja!”. Va arribar a ser cap d’una congregació a Madrid.

SP: ¿I li vas perdre la pista totalment? ¿Se li va fer un Gómez?

QM: Se li va fer un Gómez! I un antes puta que monja.

JG: ¿Vivia a Granada?

QM: De joveneta, sí. Venia aquí pel Magisteri. Recordo que Vicenç Febrer, el dels lleons, del carrer Vallespir, un senyor que va ser regidor a l’Ajuntament de Barcelona a l’època del no al català. Era un dels que van dir que no, que això del català s’ho fes cadascú a casa seva. Havia sigut lluitador de lluita lliure. I tenia un lleó a la botiga de motos.

JG: ¿Tenia un lleó-lleó?

SP: Sí, sí. Els comerços ho feien molt, de tenir una mascota.

QM: Era al costat d’un lloc on es menja molt bé, que encara existeix: la Bodega Bartolí. Un dia hi vam anar, amb el meu pare i la meva padrina, i el Vicenç Febrer… ¿Saps els ulls del llop?

SP: Tex Avery! El llop lasciu.

QM: És la imatge més clara. Després sempre que he vist el llop lasciu he pensat: mira, el Vicenç Febrer.





La germana perduda


JG: Després vas descobrir que tenies una germana…

QM: Sí!

SP: Aquesta sí que la vaig conèixer. Vam fer un sopar i va ser molt agradable.

QM: El meu pare tenia una caixa, de fusta, amb un cadenat.

SP: ¿Estem parlant dels noranta, ben bons?

QM: Quan la vaig conèixer, sí. Quan el descobriment, jo tenia catorze anys. Amb una agulla de cap vaig fer saltar el cadenat. ¿I què hi tenia? Alguna revista porno, d’aquelles en blanc i negre que hi havia llavors. Condons, de la marca Four Roses. Com el whisky. Després, sempre que veig el whisky Four Roses no puc evitar pensar en aquells condons, que eren molt plens de talc, perquè en vaig provar algun, a veure com eren.

També hi havia una fotocòpia inversa. És a dir: una fotocòpia que per comptes de ser negre sobre blanc era blanc sobre un blau marí fosquíssim. El text era a l’invers i no ho podies llegir d’entrada. Però un nen que ha llegit novel·les d’espies ja sap de què va. Al mirall sí que podia llegir-ho: era l’acta de divorci de mon pare i una senyora que es deia Carme Guardiola. Hi havia una nena que es deia Carme Monzó Guardiola: aquesta germana que vaig descobrir. Vaig quedar sobtat, ho vaig deixar tot tal com estava i vaig tornar a tancar la caixa.

Quan va arribar mon pare, just teníem la tele feia pocs mesos, la primera tele que va arribar a casa… “Hosti, ¿saps què, en els Jocs del Mediterrani, què feien? Hi havia una nedadora argentina que es diu com nosaltres: Carme Monzó Guardiola”. Mon pare no em va dir res. Se’n va anar de pet cap a l’habitació. Devia anar a mirar si jo havia tocat res. Tot estava com abans. Llavors se’n va anar a parlar amb ma mare, a la cuina.

JG: Ta mare ho sabia.

QM: Sí, sí, esclar.

SP: Però se li havia aplicat ordre d’allunyament.

QM: “El nen ho ha descobert”. Molts anys després, un dia que fèiem el programa Albània, a la ràdio, van venir ella i un senyor. El recepcionista…

SP: El Moreno…

QM:… diu: “hi ha una senyora que t’espera…”.

SP:… li dèiem Fosforito però es deia Josep M. Moreno.

QM:… “Hola, que tal? [imita l’accent argentí] Soy tu hermana”. La mare i la filla van marxar a l’Argentina. Mon pare va anar a dir-los adeu al vaixell. Deia: “hi vaig anar per assegurar-me que se n’anaven”. Jo pensava que mon pare era molt faldiller: “això devia haver estat per culpa seva…”. Anys més tard, parlant amb gent que l’havia coneguda, i amb la Carme, em van dir: no, la culpa va ser més aviat d’ella. Mon pare sempre em deia que era un tomacot, però no me l’acabava de creure”.

SP: Jo m’ho vaig passar molt bé en aquell sopar. A més, hi havia una cosa espectacular: la semblança física.

QM: Sí?

SP: No era una pirula, que de vegades… Ell era molt bon jan.

QM: Carnero.

SP: Tenien un fill.

QM: No, ella tenia dos fills d’un marit anterior, que es deia o es diu Hernando. Recordo que ens va ensenyar les fotos. Les dones, amb uns biquinis… “¿Aquestes són les dones dels teus fills? Les he de conèixer”. “No, Quim, no!”.

JG: Això de veure un parent perdut a la tele surt al final de la teva novel·la Sentimental [1995].

SP: Ah, bueno, al final hi ha una escena en què el que se n’ha anat de casa veu a la seva filla que guanya una competició dels Jocs Olímpics. No està connectat perquè jo aleshores no sabia aquella història de la Carmen Monzó Guardiola.





Publicar o no llibres d’articles


JG: Tu, Quim, has publicat molts llibres d’articles, des d’El dia del senyor [1984]. I tu, Sergi, no has volgut publicar mai els articles en un llibre.

QM: Quan tenia temps de dedicar-m’hi, per revisar-los i per estar al cas que l’editorial faci el que ha de fer, m’agradava. En feia una selecció, els que creia que no donaven prou, amb els anys, ja no els posava, però els que sí, crec que valia la pena. Després a partir d’una època ja no vaig fer-ho perquè anava molt enfeinat i no tenia temps de dedicar-m’hi. Perquè aquestes coses hi estàs al damunt o surt fatal. Vaig deixar de fer-ne. Ara, l’article és l’article: el que surt publicat. Si és recull després, fantàstic. Però això requereix una dedicació, per esmenar els errors.

JG: ¿Els refeies?

QM: Quatre coses.

SP: Pensa que molts havien sigut publicats en castellà i aleshores el llibre donava l’oportunitat de fer-los en català. Penso que això també era important. Els primers eren els de l’Avui.

QM: Els del Diari de Barcelona també eren en català, i la cosa canvia a partir d’El Periódico.

JG: El dia del senyor va tenir molt d’impacte perquè potser, de tots, era el més literari.

QM: Sí?

JG: Era el més nou periodisme. Hi havia les cartes aquelles d’una noia que se n’anava a la Universitat Catalana d’Estiu.

QM: La gent anava allà a follar: descarat.

JG: Hi havia articles que semblaven contes.

QM: Al bar Goblin’s hi havia sovint un tipus que era catedràtic de cinema, que es deia [Josep M.] López Llaví. Jo li veia una pinta que anava a la Universitat Catalana d’Estiu… igual no és veritat. Les noies aquestes dels articles que s’envien cartes esmenten molt el López Llaví, sense dir-ne res… Més literari? Home, no. Era un altre tipus de literari.

SP: A més, sortia el diumenge.

QM: Que era el dia del senyor.

SP: I crec que hi havia un punt que no podies cenyir-te a l’actualitat perquè havies d’entregar divendres, i havies de buscar coses atemporals. Jo crec que això també influïa. Jo n’era lector, quan sortien al diari. L’aposta de l’article també era transgressora, aleshores. Va ser una novetat a Quaderns Crema. Jo, per exemple, he sigut gran consumidor d’articles a França. I a Espanya. Tot el Julio Camba, Umbral… ¿Hi ha una tradició europea de publicar llibres d’articles? Evidentment, el periodisme comença quan comença, i tots aquests anys anteriors els vols conèixer. Per sort hi ha algú que s’ha ocupat de publicar-los. Jo tenia moltíssims llibres d’articulistes, però aquí no era habitual. I a partir que Quaderns Crema va començar a va publicar els del Quim hi va haver una fal·lera, fins al punt de publicar les entradetes dels radiofonistes, les editorials, els petits comentaris que es fan quan comença un programa. Hi va haver una febre autèntica.

JG: Hi havia el precedent del Sagarra pare i fill.

QM: I de l’Espinàs.

SP: N’hi ha més. La meva mare mateix havia publicat llibres d’articles, però no era una cosa viva i recent. Se li donava una pàtina acadèmica, recopilatòria, com uns Grandes Éxitos. Lo bo és que això sortia bastant a l’hora: un any, dos anys, i ja tenies el recull d’articles. Van sortir llibres d’Anton Espadaler, de Josep M. Ruiz Simon… A Quaderns Crema hi havia els articles d’en Trabal. Però que un autor en exercici fes llibres estant viu era menys habitual.

JG: I tu en canvi no ho has volgut fer mai, tot i ser-ne lector.

SP: Precisament perquè he sigut un gran lector, compulsiu, de llibres d’articles. Jo el que feia als diaris era solucionar problemes. Fins que no vaig tenir unes condicions òptimes creatives, solucionava problemes. I disfrutava molt. Jo entro a fer periodisme per dos camins. L’un és un invent del Ramon Barnils de fer entrevistes —unes entrevistes collonudes, per cert, que les feia en Montanyà, bàsicament, i jo em dedicava a que no se’n rigués de la gent—. Foix, Tarradellas, Maragall, gent que ens deia en Barnils, de vegades amics seus. El psicoesteta Carles Muñoz Espinalt: li vam fer una entrevista fabulosa, en dos parts. Això ho fèiem a El Temps. Aleshores amb el Xavier vaig aprendre moltíssim. Tornem al model de l’Antonio, o del Quim també: et poses a rebuf d’un que en sap molt i aprens l’hòstia.

Aleshores començo a fer articles, molt de tant en tant, al Diari de Barcelona. Gairebé et diria molt… piules! No tenien una dimensió, ja no et dic de posteritat. Simplement de durar: que duri el que ha de durar un diari. I això ho tenia molt clar: estava aprenent. I després ja passo als esports, als de futbol.

¿Quin és el problema? A mi m’han ofert moltes vegades de fer llibres d’articles. La primera vegada m’ho proposa el Jaume [Vallcorba]. “Jaume, tinc molts articles que són del Celta-Barça, 1 a 1, estan escrits a les 11 de la nit, tinc deu minuts, és una merda d’article”. I a més has d’explicar tot el context, si no, no s’entendrà. Llavors, és veritat —torna a aparèixer la ganduleria— que amb els anys he acumulat. Jo podria fer un llibre d’articles d’esports, un de tele, un d’articles polítics, un de les cròniques de l’Onze de Setembre. Jo podria fer sis llibres d’articles tranquil·lament. Però quina mandra. I sobretot és el que diu ell: per fer-ho bé és una feinada. Al principi era pur respecte. I amb els anys s’hauria de triar tant…

Quan vaig tenir més ofertes va ser a l’època del procés, perquè hi havia pocs llibres d’articles d’algú que en fos crític. En canvi, hi havia setanta llibres a favor. Llavors deien: hòstia, si publiquem les teves cròniques, els teus articles d’opinió, donarem una idea més plural… Però llavors ho veies també com que t’estaven donant una dimensió que dius: “no, jo els articles els faig per la mateixa raó que quan parlo del Celta-Barça de les 11 de la nit, no tinc una presumpció d’influir en res”. I després hi ha una cosa de tio pessimista. Penso: “és un roc a la faixa”. Estàs dos anys que tens una depressió de cavall i no et surt res o ens fan fora de tot arreu: farem llibres d’articles, bons. Un llibre que pensi que és un bon llibre, un llibre que m’agradi a mi, d’articles sobre Cruyff. Ara és al revés que abans: en tinc tants que puc triar.

JG: És el que vam fer amb tu, Quim, del Taula i barra [2017]. Fa tants anys que no fas un llibre d’articles que és molt difícil triar. En volíem fer un altre sobre Els idiotes.

QM: No em sona.

JG: Si dius que sí, ho fem. Seria la bomba.

SP: Hi havia aquell llibre que em vas recomanar tu, italià, Breviario de idiotas, que era boníssim. Eren cent tipus d’idiota.

QM: Era ficció. Vite brevi di idioti [d’Ermanno Cavazzoni].

SP: Jo tota l’afició al periodisme la tinc de molt molt petit. I ve a través, per entendre’ns, dels progres. Triunfo. I en català Oriflama. A Triunfo hi havia Vázquez Montalbán, Haro Tecglen, el fill, Haro Ibarz, que va ser importantíssim, va morir de sobredosi o de sida, ara no ho recordo, Gonzalo Suárez… tot això és abans de tenir ni la remota possibilitat de començar a escriure. Després El País: Manuel Vicent, Maruja Torres, Terenci Moix… Jo arribo al Monzó articulista, que ja era capità general de lo altre. Aquí no en parla mai ningú d’Umbral i per a mi és fonamental. Vaig fer aquell exercici de les trenta-una imitacions: són tots aquests. I després els clàssics: Julio Camba, Chávez Nogales. Unamuno, Ángel Ganivet, Azorín m’ho vaig llegir als vint anys. Tot això estava a la col·lecció Austral.

Quan vaig començar a escriure portava un mili brutal. I ja no et dic del periodisme literari esportiu… Érem tres que practicàvem això. Va obrir la veda el Manolo [Vázquez Montalbán]. Igual que el Monzó em va obrir la tele (poder escriure sobre televisió sense el pes que la televisió era l’opi del poble), el Manolo va obrir això. Li demanaven al Manolo i al Javier Marías, però s’havia de produir més. I aquí la figura del Ramon Besa és bàsica: agrupa Vila-Matas, Jordi Puntí, Guillem Martínez, a mi… uns quants. Això ho posa de moda la redacció d’El País de Barcelona. De seguida ho imita tothom. I no és un fenomen d’aquí: és internacional. El Manolo parla del que li agrada: del menjar, de la música —la copla—. Va alliberar els comunistes per parlar de coses que els agradaven.





‘Telitis’


QM: Jo, de les crítiques de tele que vaig fer a la revista El Món sempre m’ha sabut greu que ningú no em renyés pel títol de la secció. Es deia Telitis. Tothom donava per fet que telitis era una obsessió per la tele. Però ningú no va anar a buscar el diccionari: “inflamació del mugró”. Se t’inflama el mugró: d’això se’n diu telitis. Pensava: “la setmana que ve algú ho veurà”, però no.

SP: Algú que n’hagi tingut.

QM: Que hagi anat al metge i li hagi dit: “vostè té telitis”.

JG: En el món intel·lectual dels anys setanta i vuitanta hi havia gent que no tenia tele.

SP: A casa meva fins al Mundial d’Espanya: jo ja no hi era. Fins al vuitanta-dos. La secció aquesta d’El Món va ser molt important. Per als deu que llegíem aquestes coses.

QM: Em van deixar a deure mig milió de pessetes, en aquella època…!

SP: Li ha sortit un Gómez!

QM: Mig milió de pessetes: ara no sé quant deu ser. M’hauria solucionat mitja vida.

SP: Van coincidir en el temps, bastant. El Manolo d’una manera i el Quim d’una altra.

JG: ¿I com va ser que comencessis a fer tele?

QM: Perquè havia estat a Nova York i havia escrit unes cròniques que es deien Ultramarins. Després, quan vaig tornar aquí —penso: ara estic parlant de memòria i pot ser que em falli— em van dir: “ara que ets aquí no pots parlar d’allà, digue’m, què vols fer?”. Doncs com que havia sentit molt a dir que fer crítica televisiva era el graó més baix del periodisme —en aquella època es deia molt—, vaig pensar: “ah, mira, fem tele”. M’havia de mirar la tele: en veia més que no pas ara.

SP: El que va marcar doctrina en el periodisme de tele a Espanya, que va influir també en el model que es va adoptar en els diaris d’aquí, va ser Juan Cueto.

QM: Sí.

SP: Això va ser una mica problema perquè nosaltres que ja teníem algun precedent no tan cenyit a la graella… S’hagués pogut fer una mica diferent. Que és el que va passar amb Haro Tecglen i el Visto y oído, que va ser una columna mítica. Haro Tecglen va acabar parlant del que li sortia dels pebrots: que és un model que jo defenso. Llavors contracten el Ramón de España per fer crítiques de veritat.

Què passa? Que el Ramón de España té una baralla i entro jo. Sempre la puta casualitat. I llavors començo a escriure de tele: per pur atzar! També amb una idea inicial de no ser tan cenyit, però al final acabes cenyit a les estrenes.

Busques la manera de donar-li la volta. És el que va fer a El Periódico el Monegal, més personal. A La Vanguardia va ser el [Josep M.] Baget [Herms] que va marcar la línia, després ho va agafar el Víctor [Amela]. La tele com a pretext: això ara ja no t’ho admeten, perquè has de parlar de les sèries en concret. Encara que facis una elucubració, que és el que jo intento, perquè, és clar, al fer-ho un cop per setmana és diferent. Els que ho fan cada dia s’han de cenyir.

[Truquen per telèfon]

JG: Em sap greu, he de marxar.





Sergi Pàmies, futbolista


JG: L’altre dia, que parlàvem de París, se’m va oblidar de preguntar-t’ho: ¿tu havies jugat a futbol?

SP: Siiií! Jo havia sigut un libero del Club Sportif Multisport Gennevillois poussins: alevins. Fins als onze anys vaig jugar. I després vaig jugar molt, aquí, com a cunyat. En equips de cunyats, d’aquests, fins als vint anys. Però, sobretot, la meva carrera esportiva és dels set als onze anys. Amb un gol en pròpia porta molt important…

JG: Això li havia sentit dir a l’editor Oriol Castanys…

SP: Filmat per la televisió, perquè era un programa d’aquests escolars, la final de la Copa de París. Vam perdre 3 a 2, amb un gol en pròpia porta, a la sortida d’un córner, memorable.

JG: Vas fer un Spasic?

SP: Havien estrenat equipació i tot: va ser un desastre.

QM: Quins colors?

SP: Aquell dia anàvem com el Sabadell, però en vermell. Excepcionalment. Normalment era blanc i blau: com el Saragossa. Perquè era el més barato, no per res. Club Sportif Multisport Gennevillois. Amb una plantilla on hi havia quatre espanyols: Miralles, Dobarro, Martínez, Pàmies. Hi havia tres àrabs. I la resta eren francesos. El Dobarro era l’estrella: un tio habilíssim, tipus Pablito Aimar.

JG: I per què ho vas deixar?

SP: Ho vaig deixar perquè era molt dolent. Després em vaig engreixar. I després ja em vaig fer bohemi. Mai vaig tenir aspiracions competitives. Era molt xupon: un desastre.

QM: ¿Ser xupon no és bo?

SP: No, en el futbol modern has de passar-la. Creia que ho podia fer tot sol. No era futbolista, simplement. Cada cop més individualista. Això és que en el fons no t’agrada estar amb deu individus que no coneixes.

JG: Xavier Rubert de Ventós, que jugava molt bé a futbol, li va preguntar al seu oncle, el poeta Joan Teixidor, què havia de fer, si dedicar-se al futbol o a la filosofia. I en Teixidor li va dir que a trenta anys seria un futbolista vell i un filòsof jove.

QM: No li va anar malament.

JG: ¿I tu feies esport?

QM: No. En futbol era un patata. Havia jugat a hoquei patins, a l’equip escolar, a l’Ausiàs March, quan era aquí, a Numància a tocar de l’estació de Sants. Després es va convertir en Emperador Carles perquè van traslladar l’Ausiàs March a Esplugues. Hi havia jugat fins que em van expulsar. Era un equip d’això, d’institut. Hi havia una norma que era que, quan sorties del vestidor i travessaves tota la pista on es feia gimnàstica… Hi havien posat una cosa que no en deien parquet…

SP: Linòleum?

QM: Sí! Era supermodern… I van dir: per aquí no podeu passar amb els patins. Els patins us els poseu ja fora, on hi ha el ciment. Però, és clar, evidentment…

SP: La temptació era massa…

QM: Home: és que, com lliscava el linòleum! “Hem dit que no sortiu del vestidor…”. I al final em van dir: “fora, ves-te’n cap a casa”. Recordo la imatge, perquè des del carrer es veien les pistes de bàsquet i de futbol de l’institut, i jo anant cap a casa amb la bossa amb els patins, l’estic, la bola aquella, pesada…

SP: Avui haurien expulsat el qui us ho va prohibir. ¿Com és possible que reprimeixin la creativitat dels nens damunt del linòleum, el seu contacte amb els nous materials?

QM: Sí, sí, sí. Però ara penses: el linòleum era caríssim…

Aquí es va acabar la meva carrera com a jugador d’hoquei patins.

JG: ¿Són els patins que hi ha al Museu del Joguet de Catalunya-Figueres?

QM: Aquells en són uns. Els primers: s’anaven allargant. Ni tan sols no tenien bota. Tenies cinc anys o sis i ja podies patinar amb allò, al mínim. I anaves creixent, creixent, i arribaves fins als dotze i encara et servien. Es gastaven les rodes perquè eren de fusta. I, sobretot, si frenaves més amb la dreta o amb l’esquerra. Als que hi ha al Museu de Figueres, la roda de la dreta i el fre que hi havia davant, de goma, estava tot fet pols. No vaig aprendre mai a frenar amb l’esquerra.

JG: A la teva escola hi havia el dibuixant Miquel Ferreres.

QM: El Ferreres i el [periodista esportiu] Quique Guasch. El Quique Guasch és el que tenia al pupitre del davant. Aquí, al costat, a la dreta, hi tenia el Vidal que, quan li agafava un atac d’epilèpsia havíem de posar-li alguna cosa a la boca. Era l’època dels anuncis Guasch, de mocadors. “Guasch, Guasch, Guasch, pañuelos Guasch…”. Li cantava la cançó i li fotia un calbot. Ara me’l trobo aquí al [bar] Laláns, esmorzant. Hi havia també un Aymà, de la casa editorial Aymà. Hi havia un que li deien el Fatxa, en una època que fatxa no volia dir això que vol dir ara. Fatxa volia dir l’aspecte. ¿Us en recordeu, d’això? Que fatxa no era feixista. “Quina fatxa fots, nano!” I aquest era el Fatxa perquè feia una fatxa peculiar. Ara seria equívoc, aquest malnom.

SP: Ara podries tenir les dues coses.

QM: Si, un fatxa que fos fatxa.





Saragossa, París, Budapest


JG: ¿Eres més aviat mogudet?

QM: No: era un bon alumne. Un fill únic. “Això no ho has de fer, això no tal…”. A classe, el Ferreres era collonut, perquè dibuixava les caricatures dels professors a la pissarra. N’hi havia dues que recordo sobretot. Una, la Loro, la professora de llatí. Tenia una nàpia que era talment. Nosaltres no sabíem que aquell nen que feia caricatures després seria el Ferreres.

I després també el professor de Física i Química, que es deia Gallart. Aquest era de Saragossa. Tenia una cara molt peculiar i en Ferreres la clavava. Tenia una farmàcia a Horta. Hi trucàvem: “¿que té condons?”. “¡Me cago en la hostia!”. Nens. Saragossa era la seva bogeria. “Porque en Zaragoza…, en Zaragoza…, buh…”. M’imaginava Saragossa com si fos Nova York. El que després va significar Nova York —el centre del món—, Saragossa ho era per a aquell senyor, i a nosaltres, és clar, ens ho semblava.

JG: Tu vas néixer a París. Fins quan no vas venir Barcelona?

SP: Al setanta-u. Jo vaig fer tota la primària infantil —és a dir: dels zero anys fins als onze— en una escola pública de barri de Gennevilliers. Només de tios. Ho dic perquè quan vaig arribar aquí vaig anar a una escola mixta i va ser el gran flaix. Era com anar a Eivissa.

QM: A mi també em passava això.

SP: Els anys guarderia i ja, a partir de P3, els set anys d’escola primària francesa clàssica, republicana, feien aprendre La marsellesa. Els tòpics de l’època. Però era una bona escola: Joliot-Curie. Era un estudiant discret. Tota l’obsessió de casa meva era ser discret, no cridar l’atenció, perquè els papers… era tot tan precari… la meva mare figurava que era mare soltera… el meu pare estava a casa però no es podia manifestar com a tal…

Jo la meitat de les coses no les sabia. La línia del comunisme clandestí era que com menys coses sàpigues, millor. Hi havia com un complot de tota la família, que sobretot al nen no se li explica res perquè als nens se’ls hi escapen coses. I aleshores jo vivia en un món absolutament irreal. No sabia que el meu pare no es deia com jo… Hi havia tota una sèrie d’evidències, que les sabia tothom, menys jo. I, per tant, també a l’escola se’ns demanava que no fotéssim el burro.

JG: Éreu tu i l’Antonio?

SP: Sí, perquè els altres estaven a la URSS. Érem cinc però hi va haver una noia que es va morir molt jove, tenia una síndrome de Down. Està enterrada a Txecoslovàquia. Quan la van enterrar encara era Txecoslovàquia. Ara deu ser Eslovàquia, perquè és la zona de Bohèmia. El Gregori [López Raimundo] estava clandestí, aquí. I quan no estava aquí clandestí, estava a casa meva, també clandestí. El meu pare era clandestí a França i a Espanya. La meva mare [Teresa Pàmies], oficialment, era mare soltera: per això ens dèiem tots Pàmies. I vivíem l’Antonio, jo, la meva mare i el meu pare quan hi era, que era bastant, eh? Dels onze anys que hi vam estar, devia estar tres o quatre mesos, ben bons, a l’any, a casa. Però feia llargues estades aquí, d’amagat. Se’ns explicava una pirula, que era traductor. O no se’ns explicava res. Això era molt típic de casa meva. No se’t donava cap informació, de manera que tu tenies tota la capacitat de fantasiejar. Podies passar dos o tres anys pensant que el teu pare era mosqueter. O espia. Ningú et desmentia.

JG: I les vacances?

SP: La meva mare coneix el meu pare durant la guerra. Se separen immediatament perquè la meva mare considera que el meu pare tira la canya a masses ties, tot i que comparteixen els anys febrils com a líders juvenils de diferents organitzacions, però del mateix partit. Llavors, al trenta-nou, comença l’exili de la meva mare i va a parar a Mèxic, al cap de molts anys. A Mèxic coneix un comunista, tot això dintre de l’estructura del partit. I amb aquest comunista té els dos grans més aquesta noia. Amb aquesta família fa Mèxic, Iugoslàvia. A Praga, la relació aquesta es veu que no és bona i degenera. L’home es queda els nens i els obliga a cursar estudis en una escola d’elit del comunisme a Moscú, a Ivànovo, l’Oxford dels comunistes. Interdom, es diu. És un internat prestigiós on, per exemple, estudiava la filla del Mao. Llavors els dos grans fan l’escola allà. I estan separats de nosaltres, perquè l’home aquest és l’obstacle: la meva mare no es pot endur els seus fills.

Al cinquanta-vuit la meva mare ja va cap a París i jo neixo el seixanta. Hi va amb el Gregori i amb l’Antonio que ha nascut el cinquanta-sis. Aleshores, per poder-nos veure tots, articulen un sistema, una mena de treva estiuenca: “un any vindran els grans a París i un any anirem nosaltres a països susceptibles de rebre’ns com si fóssim caps d’Estat”. De manera que, cada dos anys, jo tinc unes vacances, evidentment amb papers falsos fets pel Domingo Malagón, en què anem a països remots com Romania, Txecoslovàquia, Iugoslàvia… Aquestes vacances són amb un estatus absolutament irreal, sobretot per mi, que soc el que menys informació té. Un tio que viu en un barri… jo què sé, Bellvitge, amb un estatus Bellvitge, i a l’estiu me’n puc anar a Mònaco. Em rep un cotxe negre, tinc dos o tres vigilants que estan tot el dia per mi i de tant en tant em donen un sobre ple de bitllets. Això em passa vint-i-cinc dies cada dos anys. Desenvolupo un imaginari molt estrany respecte a això. Aquesta és una història molt molt rara i molt difícil d’explicar. Perquè això vol dir que el meu exili va ser absolutament feliç, lluminós, estrany, extravagant, privilegiat. Però, és clar, vaig ser l’únic. Quan fas la història de l’exili republicà no hi ha ningú que s’ho hagi passat tan bé com jo.

JG: Quina quantitat de coses que deuries aprendre…

SP: Sí, però ningú m’ho explicava. Havia de deduir. Jo he tingut una infància… De vegades comparo amb gent rica i famosa, i els dic: “¿a veure vosaltres?”. I els guanyo, de carrer. Perquè, a més, el fet de tenir el doble món… era com si et donessin un carnet de copes gratis durant tres setmanes, i després tornaves a la realitat. Era París, als anys seixanta: no era Sebastopol. Eren llocs que estaven bé. I, a més, tenir germans estranys, grans, que et cuidaven… maduraves.

JG: ¿Quants anys hi havia de diferència?

SP: Mira, el Tomás és del quaranta-sis, el Pau és nascut el mateix dia que el Quim, del cinquanta-dos. L’Antonio és del cinquanta-sis i jo soc del seixanta. Hi ha molta diferència. Imagina’t: un tio de vint-i-cinc anys venia a casa meva. Fumava. Portava els cabells llargs. Havia sortit en una pel·lícula de Tarkovski. Jo no sabia ni qui era, Tarkovski. Sempre havia pensat que era una pirula. I no, no. Un dia vaig demanar per Amazon la pel·lícula El espejo de Tarkosvki. Hi surten uns quants espanyols, de l’exili, en una escena estranyíssima, i hi surt el meu germà, amb vint-i-tres, vint-i-quatre… És aquest tipus de família.

JG: ¿I Barcelona era com Saragossa per a en Quim?

SP: Barcelona no existia, per a mi. No m’havien informat mai de res de Barcelona. Jo diria que en tota l’especulació sobre quan tornéssim a Espanya no hi havia un lloc concret. Era Espanya, no estava decidit on aniríem. “Tornarem a Balaguer” o “Tornarem a Tauste”, que era el poble del pare. O a Saragossa, que crec que hauria estat lo seu, tenint en compte que era el centre del món. Barcelona va aparèixer pel premi Pla. Tot l’exili de la meva mare és una mica així. Té molt a veure amb que ells eren empleats del partit. Era com una empresa, o com una carrera diplomàtica. L’Amélie Nothomb, amb el seu pare que era diplomàtic, havia viscut a Xina, a l’Àfrica… Els destinaven a diferents llocs: a Mèxic, a treure a Ramon Mercader de la presó…

Quan ho revises, amb els anys, penses: això era l’hòstia, sort que no em van informar. Hagués patit molt: jo era molt patidor. De fet jo crec que té a veure el fet de ser patidor amb aquesta ignorància. Sobretot en els anys que vaig arribar aquí, del setanta-u al setanta-sis, vaig desenvolupar una paranoia molt sèria, perquè no se m’informava i hi havia perill. Perquè a París no hi havia perill, aquí sí. “Bueno, ens veurem a la nit”. “Però, a on vas?”. S’estimava més no dir-t’ho, perquè potser anava a dues reunions. De vegades venia [el dirigent del PSUC] Pere Ardiaca, a fer-te de cangur. “A mitja tarda, trucarà tres timbres i serà el Pere Ardiaca”. T’ho diuen i tu has de fer veure que això és normal, però no ho és.

QM: ¿Hi havia codi també de timbre?

SP: Si, els tres timbres: tram, tram, tram.

QM: A casa també n’hi havia un i no sé per què, perquè allà no hi havia aquest conflicte. Eren tres curts i després, un llarg.

SP: Tam, tam-tam. Una mariconada com una altra.





Escola de nois


QM: Una cosa sobre això que hi haguessin noies a les classes: aquí passava el mateix. Jo no vaig compartir classes amb noies fins que vaig entrar a la Massana. Tota l’educació de batxillerat, de secundària que en diuen, amb nois exclusivament. L’Ausiàs March tenia, just al costat, separada per una tanca alta, l’Escola Normal, de mestres. I allà sí que hi havia noies, i noies ja de divuit anys o així. I un dia, a l’hora que s’havia de formar i tocaven uns himnes i coses d’aquestes, va haver-hi un assalt. Que ara també seria molt criticat. Però, esclar, no n’havíem vist mai cap, de prop. Vam saltar per veure com eren. I ens van enxampar des de direcció. Ens van cridar pels altaveus: “Esos que han saltado, pasen por dirección”. La Massana va ser l’alliberament.

SP: Jo en parlo amb els meus fills i em miren com si parlessis de… No es poden imaginar lo que era això. A més és una cosa que en el moment en que et passa no te n’acabes d’adonar.

QM: En aquell moment te la venen com a normal.

SP: El fet de passar d’una situació en la que potser hi havia una noia, que era la germana del teu amic, a tenir trenta noies a la teva classe, o vint-i-cinc, o quinze. I obries la porta de l’altra classe i n’hi havia quinze més. I així, infinit…

JG: Aquí tampoc es parlava gaire de la guerra.

QM: A casa, jo passava la revisió: “¿què t’han ensenyat avui, a escola?”. “M’han ensenyat que Franco va fer l’alzamiento per alliberar-nos”. “Això és mentida: Franco és un fill de puta i tal i tal”.

JG: ¿Això ta mare o ton pare?

QM: Sobretot la mare, més que el pare. Déu: “Déu no existeix, això és un cuento xino que t’expliquen per tenir-te atontat”. ¿Qui té raó, el que em diuen a l’escola o aquests? El meu pare havia anat a la guerra, l’havien declarat desertor, perquè havia anat a buscar un germà seu a un camp de concentració —no sé si es diu camp de concentració, potser sí—. Per anar a buscar-lo van considerar que havia desertat del lloc on li tocava ser, que era Astúries. Explicava batalletes.

Al barri aquest del carrer Masini, a la cantonada amb el carrer Rosés, hi havia un colmado, d’un senyor que es deia Vicenç. “Ves al colmado del Vicenç”. Hi anava. Li devia caure bé perquè em regalava uns cromos, molt especials, d’una xocolata, que eren de l’època de la República: eren de cartró, retallats com un puzle, i formaven tot el mapa d’Europa. A mesura que l’anava muntant, veia que hi havia països que en aquell moment no existien, ja. Com és que hi ha Letònia, Estònia, Lituània… El país, la bandera, un tipus amb un suposat vestit típic. I quan em va donar els que formaven Espanya, esclar: la bandera republicana. Aquest tio s’estava arriscant molt. Devia ser a finals dels cinquanta. Imagineu-vos si algú m’enxampava: “això qui t’ho ha donat?”. “El senyor Vicenç”. Hagués pogut rebre una garrotada bastant important. No se’n parlava gaire, del passat polític. La gent intentava treballar i sobreviure.





Un carrabiner i un bufador de vidre


JG: Havies tingut un avi carrabiner, oi?

QM: Era el pare de la meva mare. Formava part d’un cos que va existir fins que va entrar el Franco, perquè s’havia manifestat fidel a la República. A aquest avi l’havien destinat a Mallorca, a Sóller. Quan hi arribava un barco d’en Joan March, en Joan Verga, amb el contraban, els capos dels carrabiners els deien: “mireu cap a una altra banda”, perquè estaven descarregant. El port de Sóller és petit, t’adones de tot. I aquest avi meu era tan burro que deia: “no, no, estan descarregant contraban!”. “Escolti, li hem dit que miri cap a l’altra banda”. Això diverses vegades. Hi havia un destacament de carrabiners a la serra de Tramuntana.

Finalment es van emprenyar i el van enviar cap a Múrcia. A un destacament que hi havia a la Playa de los Melones, a tocar d’Águilas. Allà va néixer la meva àvia. Després van anar a Huéscar [Granada]. Va deixar de ser carrabiner, va venir a Barcelona, va agafar una lleteria al carrer Urgell xamfrà Provença. Ara hi ha un bar que es diu La Pausa. Allà traficaven amb llet. Amb cinc anys, sis, ma mare anava a repartir llet, amb les lleteres. Van marxar de Barcelona i van agafar una gelateria a Huéscar. Gelats, orxates, granissats: tot això. Ella passa la joventut a Huéscar i cada cop s’enrabia més, fins que finalment torna a Barcelona, a fer de modista.

JG: Era una llucieta.

QM: Sí. Treballava a Gràcia, al carrer Salmerón, que és el carrer Gran. M’explicava que quan es va proclamar la República van sortir al carrer cantant La marsellesa, que era l’única cançó de referència política. No coneixien ni l’Himne de Riego, ni Els segadors. La marsellesa era el que cantaven.

JG: ¿I l’altre avi era el bufador de vidre?

QM: De la Vall d’Albaida, de Benigànim. Van tenir nou fills. Més el pare i la mare eren onze: podien ser un equip de futbol. Vivien al Poblenou.

JG: ¿Són aquells d’allà? [assenyalo una foto que hi ha penjada a la paret].

QM: És l’única foto que en tinc; me la van fer arribar no fa gaire. Bueno, no fa gaire… Fa dues dècades. En tota la infantesa no havia vist mai una foto de l’avi o de l’àvia. Aquí no sé de què devia treballar, l’home. Sé que tornava a casa seva resseguint les vies del tren, recollint herbes pels conills que hi tenia, allà al carrer Odó Pinós.





L’escola Isabel de Villena


JG: I tu, amb tot el que havies llegit, a casa, i no vas estudiar lletres…

SP: Jo no vaig estudiar, ni lletres ni no lletres, perquè jo vaig ser bastant… a veure… no era molt bon estudiant però tampoc no era molt dolent. El setanta-u, com que no tenim els papers en regla, la meva mare es troba que no pot portar-nos a cap escola, a l’Antonio i a mi. Ella ha calculat malament que tindrà els papers i no els té. Arribem al juliol del setanta-u. I entre juliol i setembre la meva mare no pot solucionar la convalidació dels papers, que és un típic problema d’exiliat. Coneix la Carme Serrallonga, de quan van estar a París, amb el Ricard Salvat, fent Ronda de mort a Sinera. I aleshores la truca i li diu: “mira, tinc aquest problema”. I la Serrallonga, a l’escola Isabel de Villena, ja té un remanent de tios il·legals. “Cap problema: que vinguin. Ja els col·locarem”. Entrem al Villena l’Antonio i jo, l’Antonio amb quinze anys i jo amb onze, i llavors aquesta escola és: noies, i tot de fills de la resistència catalana burgesa. I, a més a més, Bocaccio. Lo millor que et pots trobar. Un pèl bohemi: no és el Virtèlia, no és el Costa i Llobera. Són els enrotllats dels enrotllats. Famílies com els Rubió, Casassas, Riba. És un món totalment desconegut per mi. Jo caic allà, al setanta-u, a l’octubre, que ja està començat el curs. Aleshores em presenten davant la classe: “avui tenim un noi nou, es diu Sergi Pàmies, no sap català, tingueu paciència…”.

JG: ¿No sabies català?

SP: Sabia el que havia après des del juliol fins al setembre. I aleshores, la professora, que es deia Cortadelles, era de ciències, encara me’n recordo, diu: “¿vols que fem la classe en castellà?”. Trenta-cinc persones es giren, em miren i el missatge és claríssim: “si dius que sí, et matem”. Llavors dic: “no, no, cap problema”. Aquell mateix dia em venen tres tios impecables i em diuen: “no pateixis que nosaltres t’ensenyarem el català”. Aquests tios són: Gabriel Cid, fill de [l poeta] Felip Cid; Antoni Rubió i Guilleumas, fill de Jordi Rubió i Balaguer; i Jordi Puigdomènech, fill del que va fer el delfinari del Zoo. Jo després de Reis canto el Virolai, recito Foix, al marge de guanyar-me les mirades de totes aquestes noies que havia descobert. Hi havia l’obsessió de formar part de tot allò. Jo estic en aquesta escola. L’Antonio hi està un any però no connecta bé i se’n va, perquè no pot resoldre el tema dels papers. La Serrallonga li diu a la meva mare: “el Sergi s’hauria de quedar, perquè està en una altra història”. Aleshores em tenen allà tres anys, fins que es mor el Franco. La Serrallonga ja és molt gran i li diu a la meva mare: “l’has de treure perquè s’està tornant un pijo”.

QM: “S’està tornant un pijo!”.

SP: Cosa que jo crec que va arribar tard: ja m’havia tornat un pijo. Aleshores jo vaig anar a l’Institut Balmes, que és un institut que està en plena ebullició último-tardo franquista. Aleshores és can pixa. Aquella transició dels vells models acadèmics als nous: setanta-cinc, setanta-sis, setanta-set… Jo estudio però tinc el trauma que m’han tret de la meva escola. I aleshores estic tot el dia a l’altra escola, com un gos abandonat. I passo totalment de l’institut, o passo més del que hauria de passar.

Llavors començo a estudiar malament. I tinc una rebel·lió perquè hi ha un moment que et fan triar entre ciències o lletres. Jo decideixo que faré lletres, que és el que se’m dona bé i el que aprovo fàcilment, però m’encallo amb unes coses que se’n deien matemàtiques: amb una cosa que es deia el número E. Un concepte que era: tota una pissarra plena de signes, com uns jeroglífics. I, al final, tot això donava E. Jo estic en una edat absolutament estúpid, arrogant i gilipolles. I dic: “professora —per escaquejar-me, per no aprendre-m’ho— estic en contra que tot això sigui igual a E, i ho qüestiono, com una posició filosòfica”. Que en el fons era perquè no em fotin bronca perquè no hi anava mai. El primer any em suspenen, pel número E, però em deixen passar. S’ha d’entrar a COU, però a COU has d’entrar net. Es fa una reunió amb la meva mare, ja tinc disset anys, eh? La meva mare ja una mica mosca. A la meva mare no se l’ha de molestar perquè està escrivint llibres i està fent la revolució: poca broma.

I aleshores a la meva mare la convoquen i li diuen: “escolta, el Sergi té molt bones notes —no totes bones, però es veu que podria estudiar bé— però s’ha plantat amb el puto número E, i diu que discrepa i no sé quines tonteries més.” I aleshores la meva mare em mira i diu: “demà entres a treballar, oblidat d’estudiar. Si ets imbècil i no aprofites l’oportunitat d’estudiar, doncs deixes d’estudiar i et fots a treballar”. I aquí acaba la meva carrera acadèmica. No entro a COU. No he acabat, jo. Tinc, ¿com es diu allò? El graduat escolar.

I aleshores estic mig any fent el paperina i ja entro a treballar, als divuit anys, en una assessoria que era d’un republicà amic del meu pare. Al final tot és màfia: Serrallonga, el tio que em va donar feina… Al final sempre he estat protegit: de vegades sabent-ho, de vegades sense saber-ho. Però sí, sí, he estat un pèssim estudiant. Després me n’he penedit molt.

JG: Això t’anava a preguntar…

SP: També t’he de dir que tenia raó, perquè ningú sap què és el número E. Era una moda del moment. No és el teorema de Pitàgores. No pot ser que tota una pissarra sigui igual a E. No m’entrava. El que passa és que ho vaig agafar com a excusa per justificar la meva imbecil·litat.

QM: ¿I no ho has buscat ara?

SP: No: m’estimo més el mite. Això ho faig molt: per no empitjorar la història, m’estimo més la mentida.

JG: Això t’ha accentuat la tendència a l’autodidactisme.

SP: Compulsiu: com la meva mare. Hi va haver dos anys que anava a classes d’universitat, com a oient. Les primeres classes de l’[Rafael] Argullol, recordo. Aleshores es podia fer. Entraves, obries portes, hi havia tios fent classes i podies entrar i seure. Era una cosa sensacional. A partir d’aquell moment tot és compulsiu i d’esponja: intentar assimilar. Però, és clar, és molt desorganitzat. És com quan un gos camina per la carretera. Que per anar d’aquí a Mataró han d’anar a Sebastopol. Per aprendre una cosa que si haguessis tingut mètode l’hauries après en una tarda, has d’estar tres mesos. T’has de llegir tot un autor, entendre’l, buscar les correspondències de cadascú, els links que en diuen ara. És molt estimulant, però és tot per acumulació: el cine, la literatura, la història, el periodisme… Tot el que t’interessa t’acostumes a consumir-ho compulsivament. I a més a més treballar, perquè com no has estat capaç d’aprofitar els estudis… I he tingut també molta sort amb el treball.

JG: Per què?

SP: Perquè vaig treballar en aquesta assessoria, que estava molt bé. I després vaig entrar als Mobles 114, una altra vegada pel fill del Felip Cid. El mateix tio del Villena que m’havia rescatat el dia que vaig entrar a l’escola, em va rescatar per entrar allà. Aquí el Quim ja hi era i sap que aquells anys van ser uns anys collonuts. Jo treballava als matins al 114, de comptable, i a les tardes escrivia. I després vaig entrar a la ràdio, a començar a fer col·laboracions en els mitjans. I fins ara.





El disseny gràfic


JG: Tu, Quim, també tens una part molt important d’autodidacta: la part literària. També tens l’avidesa d’estar informat, de saber.

SP: Jo diria que ell és encara més compulsiu. Perquè ho té gairebé genètic: forma part de la bèstia. Jo m’he posat de vegades al costat d’ell per veure qui és més compulsiu, i ho és més ell.

QM: Jo començo a treballar als catorze anys…

JG: Quan estudiaves a la Massana, ¿ja treballaves?

QM: Sí, perquè la Massana es podia fer de nit, que es deia, però no era ben bé de nit: era al vespre. Treballava en un lloc del carrer Siracusa, de Gràcia, molt a prop de la plaça Raspall. Un lloc que es deia EPI: Estudio Publicitario Industrial. Hi treballava d’aprenent. Vaig durar un temps, després me’n vaig anar a [l’estudi de] Serrasolsas Humà, que això era al Verdum.

Jo escrivia a les empreses, que suposo que això em ve del meu pare: “encara que no hi hagi anuncis demanant gent per treballar, doncs tu escriu, a veure què”. Vaig escriure-li una carta, a mà, perquè no tenia màquina d’escriure, esclar: “jo voldria treballar amb vostès…, estudio a l’Escola Massana…”. Em van cridar.

Vaig estar allà un temps fent d’aprenent de fotografia, de disseny gràfic, laboratori… Fins que vaig veure un anunci de la Harry Walker. Vaig anar-hi, em van fer unes proves, de capacitat mental… M’hi vaig quedar, de cap de l’estudi de disseny i m’hi vaig estar uns anys.

JG: De cap?

QM: Sí, de pet. Per primera vegada tenia un aprenent, jo.

JG: I què feies?

QM: Disseny d’anuncis.

SP: De marca corporativa?

QM: Imatge corporativa, anuncis que sortien a la premsa…

JG: Capses també?

QM: No, perquè moltes coses d’aquestes venien de l’estranger. D’Itàlia, Magnetti Marelli. Els forabordes Johnson, de no sé on. Havies d’ajustar-ho al mateix estudi.

JG: Eren components d’automoció, oi?

QM: D’automoció i de nàutica. Era una empresa que te cagas. Brutal.

JG: I tu vas viure aquella vaga tan forta que va haver-hi?

QM: Crec que la vaga aquella es va fer just abans que jo entrés. A més la vaga no es feia allà, perquè allà hi eren els oficinistes. Els que treballaven de debò eren a l’extraradi, i aquests són els que van fer la vaga, que va ser històrica.

Quan vaig anar a París, la primera vegada, a la llibreria Maspero hi havia La vaga de la Harry Walker [publicat per les Edicions Catalanes de París, el 1972]. Collons. Me’l vaig empassar per veure què havien fet els companys, els treballadors autèntics. “Aquí hi havia treballat Terenci Moix” —era una de les frases que es deien.

JG: I hi havia treballat?

QM: Crec que sí. La gent ho deia. Però podia ser també com el mite aquest que a la Massana hi havia estudiat Robert Redford.

JG: Aquest mite existeix?

QM: I tant. Sempre he volgut verificar-ho i no ho he aconseguit. Deu ser una bertranada, un invent d’aquells del TBO. Sí que està verificat que Maria del Mar Bonet hi va estudiar. Això m’omplia d’orgull.

JG: I després vas muntar un estudi.

QM: A partir de la feina que treia de la Harry Walker. A la Harry Walker li devia interessar…

Tots tres alhora:… externalitzar!

QM: Vaig muntar un estudi amb uns que hi estaven encara a dins, treballant-hi. I així vaig anar facturant. L’estudi era al carrer Arizala amb l’avinguda Madrid. Fins que em van donar la beca per anar a Nova York.





El xec de ‘Benzina’


SP: Això és als noranta?

QM: Vuitanta-dos.

JG: Abans del Benzina.

QM: Allà la vaig escriure, perquè vaig aconseguir una altra beca. Si no, no hagués pogut sobreviure-hi. Vaig tenir una sort de collons. Una era del Congrés de Cultura Catalana, que em permetia anar a Nova York, i l’altra del Ministeri de Cultura. Vaig haver d’anar a recollir el xec a Madrid.

JG: A recollir el xec?

QM: Sí, i a fer les fotos corresponents. Em vaig comprar una americana, que no en tenia. Una americana amb colzeres. Perquè, com a mínim, les colzeres reivindiquin una categoria social. Gràcies també a que el Congrés de Cultura Catalana, afortunadament, eren molt antiespanyols, i la beca no es donava en pessetes, sinó en dòlars. Perquè just quan era allà va haver-hi un crac important. Si l’hagués cobrada en pessetes, l’assignació que rebia cada mes s’hagués convertit en una misèria un cop canviada a dòlars. Però com que era en dòlars, van continuar pagant en dòlars. L’any següent ja la van donar en pessetes. Això també és verificat.

JG: I allà vas decidir que deixaves el disseny gràfic?

QM: No ho tenia clar. Vaig començar a fer col·laboracions, com n’havia fet abans aquí, també. A El Correo Catalán hi feia un article setmanal. I també a la revista El Món, que em va deixar a deure —i ho repeteixo, segona vegada— mig milió de pessetes de l’època. Anava col·laborant. Havia de rampinyar d’on fos. I quan algú venia de Barcelona a Nova York, portava els calés que els meus pares anaven recollint. Recordo un aniversari, que vaig fer trenta anys. Em van fer una festa sorpresa, que em vaig cagar en Déu. Però va venir una noia, amb unes botes altes. Que a mi m’agradaven, les botes altes en les noies. Arriba i se les comença a treure. Li anava a dir: “no te les treguis” però, brooom, van començar a caure feixos de diners que van servir per continuar pagant i continuar sobrevivint. I ja està. C’est ça.





Semblar emporrat


JG: En el conte Enfilall, hi ha totes les referències del que llegies en aquell moment…

QM: Del Self-Service [amb Biel Mesquida, 1977], oi?

JG: Algunes estaven en l’ambient, però d’altres eren insòlites…

QM: Moltes tenien a veure amb el grafisme, amb la imatge. Directors de cinema, dissenyadors gràfics… Jo m’empassava el Graphis Annual. Era un llibre que sortia anualment, un totxo així, amb el millor grafisme de l’any anterior. Graphis Annual. El podia llegir perquè a ca l’Humà els tenien. I al migdia —com que em quedava allà a dinar per no haver de fer tot el viatge des del Verdum fins al camp del Barça [on vivien els pares] en metro i tornar— m’hi quedava. I com que dinava ràpid, em passava tota l’estona de pausa mirant el Graphis. Hi havia meravelles. Hi descobria dissenyadors que aquí no es coneixien, com Seymour Chwast. Però no hi havia una voluntat d’aprendre. Llegies els llibres que t’agradaven i els que no els deixaves estar.

JG: Al començament els teus contes incorporaven molts elements visuals: colors, textures…

QM: Sí. Després me’n vaig atipar una mica. Era tan bucòlic tot que semblava que estiguessis emporrat tota l’estona. “Una taula fibrosa, d’un vernís rogenc…”. Igual amb dir “una taula” ja n’hi ha prou. És un procés que passa amb molta gent. Comences a escriure i t’emborratxes amb els adjectius. Després t’adones que potser no en calen tants. Que amb una miqueta n’hi ha prou. Quan és necessari, doncs ho dius. I, esclar, aquest element gràfic…, és que jo gairebé hauria pogut descriure els colors de les coses amb els números de Pantone. Mira, això seria una idea per a un conte. “Feia un cel rogenc, Pantone 145, sobre una gespa Pantone 382”. Però, esclar, no: la gent no se n’assabentaria.

JG: Feies una literatura molt pop, al començament. I també hi ha moltes escenes descrites com si fossin escenes de cine. De cine underground. En el teu cas, Sergi, el crític Manel Ollé també ha remarcat alguns efectes visuals. Per exemple, el zoom. En una escena, el focus es concentra en una formiga que passa per allà.

SP: No és una cosa conscient i premeditada, però segur que hi és. Això té un precedent. Jo recordo, amb set o vuit anys, que ens van portar amb l’escola a veure una exposició, que no em facis dir de què era, però que hi havia una filmació que començava des de l’espai i s’anava acostant, acostant, acostant, fins a una mosca sobre un tio que estava prenent el sol, com a la portada de Supertramp. Per mi va ser una gran revelació. Perquè a més després continuava dintre. Veies les venes, la circulació… Era una cosa de divulgació científica.

JG: Ho vas fer servir a la novel·la L’instint.

SP: Ho he fet servir sempre. Però sense saber que ho feia servir. Quan després he pensat: d’on ve, això? M’he recordat sempre del “día que me llevaron a ver el hielo” del García Márquez. El dia formatiu que t’adones al cap dels anys que va influir en aquesta obsessió per anar a buscar dintre, és això. Fins que no ho veus, no se t’acut que es pot fer això. Que, de fet, tota la literatura és un zoom. Sempre parteixes d’una situació i, en funció del que t’interessa, vas acostant-te o distanciant-te. Tot és òptica.

QM: ¿I no ho has buscat?

SP: He tingut la temptació. Però quan tinc aquest dilema, a part de lo gandul que soc, que així m’estalvio la feina, sempre m’estimo més mantenir —quan són coses inofensives, quan són coses concretes llavors sí, perquè també t’estimula buscar—. Però estic segur que devia influir totes les escoles. Devia ser un lloc comú. Devia ser l’últim gadget de la pedagogia popular. No recordo l’exposició de què era, però això no ho he oblidat mai. I era una filmació que durava un minut. Passaves del cosmos als bacteris.

JG: De vegades també hi ha acceleracions del temps.

SP: Sí, això sí. També és això. Accelerar el temps és un recurs… és gairebé la moviola! Jo vaig començar a anar al cine als dos anys, dos cops per setmana, quatre pel·lícules. Molt abans de tenir accés a la literatura. La formació primigènia, de ficció, és a través del cine. No teníem tele! Els dos elements meus de percepció de la realitat externa, a casa meva, els dos mons que no són estrictament el que jo visc, són el cinema i la ràdio. No intervé la tele per res, fins a l’adolescència gairebé. I no intervé, o molt poc, el teatre.

JG: ¿No hi anaven, a casa teva?

SP: S’hi anava poc. No hi havia cap vocació. I després la música, el tercer peu. Però la música no ho veig tant com a la ficció. Les mateixes pel·lícules del Xarlot, on tots corren amunt i avall… la càmera ràpida és una virgueria del cine mut. Tècnicament, els fotogrames van ràpid. Veus un tros d’una cosa i passa a una altra. Quan imagines que estàs explicant una història, desenvolupes el que has après.





Cinèfils de naixement i cinèfils enrotllats


JG: La cultura cinematogràfica de la gent ha canviat, respecte a les nostres generacions que eren molt cinèfiles. ¿Ara és més lineal?

QM: Ara tenen formació televisiva.

SP: I entenen les nissagues d’Star Wars! Saben el que va abans i el que va després: això és el número E! ¿Entendre els viatges en el temps de Marvel? Hi ha autèntics experts! I espontanis: no és gent que hagi estudiat a Harvard. Gent amb grans a la cara que t’explica les contradiccions espai-temps de tota l’obra de Marvel.

Els meus pares són de la generació que va paral·lela al cine. Les primeres entrades que es venen a Balaguer o a Saragossa, els meus pares hi eren. Els meus pares són cinèfils de naixement. El cinema era un art extraordinàriament popular. Nosaltres ja som d’una època en que hem descobert coses que no hem viscut en directe. Anem amb jersei de coll alt, portem El País sota el braç, o el Tele/eXpres: som enrotllats, ja som un pèl esnobs. Hi ha un punt de sofisticació: la Filmoteca, la Cinémathèque, Truffaut, Godard. Ja anem contra alguna cosa. Tot el moviment del nou cinema, que és brutal, ja és contra lo anterior. Els americans igual: Cassavettes… Els italians…

Els d’ara estan encara més lluny que nosaltres. El meu fill ha estudiat cinema i en continua estudiant: té vint-i-set anys. Ha vist molt de cinema. El cinema asiàtic, per exemple, no s’acaba mai. Ells tenen molta més informació, en diversitat, que jo. Però jo estic prou a prop del que havien viscut els meus pares per entendre coses. I en canvi estic massa lluny per entendre l’espai-temps de l’Star Wars. No vull saber-ne res, d’això: perquè és que no ho entenc, lo qual és una gran frustració. No puc disfrutar-ho. En literatura també es fa: hi ha molts escriptors nous que et foten uns canvis… sobretot els asiàtics, curiosament. Però, és clar, ja és ciència ficció, això que en diuen distopia… aneu a la merda!

QM: La paraula distopia l’odio.

SP: És una paraula que t’expulsa.

JG: ¿Per què t’expulsa? Explica-ho una mica.

SP: Home! La mateixa paraula és una pedanteria d’una cosa que s’ha fet tota la vida, que són els viatges en el temps. És aquesta manera de sofisticar-ho tot tant que acaba sent repugnant. I després la propensió que potser tens tu mateix de buscar coses que et repugnin… De tot el tema de la distopia se’n fa un abús onanístic. Com que és distopia és bo. No, home no. Primer s’ha de veure si s’entén, si no s’entén… I hi ha coses boníssimes, en sèries i en llibres, segur. Passa amb El senyor dels anells. Hi ha un tipus de creació que, pel que sigui, et crea rebuig. Quan obro un llibre i veig un mapa, per exemple: un mapa i famílies —los mordos, los pugos— tanco, perquè sé que no tindré la disciplina i la paciència. En canvi un llibre que comença: “em dic Pep i estic cagant”. Hòstia: ja em té agafat.

JG: Tu, a les entrevistes, deies que concebies els teus llibres com les pel·lícules d’Éric Rohmer. Senzilles.

SP: Això de vegades té a veure amb el moment en que ho treus, per desmarcar-te. La resposta seria: Rohmer i molts més. Històries que coincideixen amb el temps en què les fas. Després Rohmer ha fet pel·lícules històriques i ens ho ha fotut una mica enlaire. Sí que és veritat que a mi, almenys escrivint, m’agrada que les històries siguin del moment en que les estic escrivint. I després, un cert anonimat. Ningú se’n recorda de cap personatge de Rohmer. Le genou de Claire, perquè és la Claire. La nuit chez Maud. Però, en general, en els contes morals aquells, tu no recordes el nom, recordes la situació, que és un conflicte mínim.

També per provocar, perquè quan treus un llibre has de provocar. Deia que jo agafava el que no volien els altres. Lo que els escriptors consideraven que no volien, m’imaginava a mi amb aquells carros, com aquells africans que van pel carrer. I això, que és una exageració caricaturesca, és real. A mi doneu-me el que no volen els altres. Baltasar Porcel escriu un llibre i deixa una bossa d’escombraries a fora. Dona’m la bossa d’escombraries, que ja li donaré una segona vida. I això no és pose. Hi ha un propòsit i fins i tot una certa desconfiança. Si tinc un material massa… m’espanto o dic “hòstia, això no”.





Diccionari ‘Duden’


QM: Me’n recordo que en una època m’explicaves que per començar una història agafaves el Duden, que és aquell diccionari visual.

SP: Sí, senyor. Molt important.

QM: Aquí darrere n’hi ha d’haver un. Tu busques: escena a l’aeroport. Veus un avió i la terminal, i et diu el nom de totes les coses: el taulell de check in, hostessa, passatger, pilot, facturació, bar… És una història. El que passa és que està per escriure. [busca per la llibreria] No hi ha el Duden, mecagoncristo!

SP: Això venia d’un Petit Larousse que teníem a casa. Recordo un castell medieval. Per mi era ideal que hi hagués unes regles, que jo no hagués de pensar tant. Posava també l’exemple de les redaccions de l’escola. Hi havia un moment esplendorós que et deien: avui farem una redacció: de què? Tema lliure. I sempre se sentia un tio que deia: “ooohhh!”. Tota la resta de la classe: “¡bieeeen!”.

QM: Tema lliure era molt angoixant.

SP: Has de fer la redacció i t’has d’inventar el tema. Hòstia. Aleshores era el Duden.

QM: Això em fa pensar quan has de fer una columna i “hòstia, de què la faig?” i tens cinquanta mil possibilitats… L’Espinàs sempre deia: “molt millor fer un article diari perquè no tens temps a dubtar si has de parlar de les ampolles de plàstic o dels ordinadors d’últim model”. Parles de tot perquè cada dia has d’omplir una columna sobre una cosa concreta. Recordo que a l’època d’El Periódico que el cap d’opinió devia ser Xavier Campreciós, de vegades et deia: hauries de fer un bitllet sobre les baralles de carrer. S’ha acabat tot el problema: has de parlar d’allò.

SP: He tingut sort amb això perquè la meitat de la cosa que he fet en periodisme el tema està donat: partit del Barça, tens vint minuts. És veritat que és cada setmana, durant vint anys. Però ja em va bé, perquè ja sé de què he de parlar. Tele: nous programes de tele. En els articles en què ho he d’imaginar tot, els de les columnes del divendres, que també és un estímul, és un altre rotllo. La majoria de coses que he escrit són d’encàrrec.

JG: L’encàrrec et fa fer coses que no faries mai. Surts de la teva zona de comoditat.

QM: No has dit confort.

SP: Ha intentat evitar-ho. L’hauria posat al quarto de les distopies.

JG: M’hauríeu fet un Gómez!

QM: Jo ara no faig cròniques, perquè no em bellugo més enllà del carrer Viladomat. Però quan et feien fer una contracrònica també hi havia la mandra d’haver d’anar a un lloc. “Has d’anar a Badalona”. “Collons, a Badalona”. “Sí, perquè hi ha una roda de premsa de tal candidat…”. Com a mínim no havies de pensar: anaves allà, miraves i sobretot foties el camp lo més ràpid possible perquè lo interessant s’havia fet al principi.

JG: Això del diccionari Duden recorda l’escena de l’aeroport de Sentimental.

SP: Que no hi hagi un projecte ambiciós, ja sobre el paper. Una falsa ambició, com una falsa ambició sistemàtica. El meu sistema, la imatge que més ho explica —repeteixo— és la dels africans amb el carro. Treure profit de coses que la alta literatura, o la literatura més convencional, ha deixat.

JG: Les coses quotidianes.

SP: Però no només. Jo parlo de la mort dels pares, però a través d’un plantejament… Allò que va dir l’[Salvador] Alsius que la gent per saber si estan bé no es treuen tota la sang. Que és un altre moment culminant per entendre què collons faig.

QM: Això ho va dir l’Alsius? Que bo que és, el fill de puta.

SP: Sí, l’Alsius. Per saber com està, com es troba. Jo tinc la sensació que molta literatura treu tota la sang. Ho treu tot. Llavors dic: home, jo traient-ne una mica ja puc explicar. És una mica aquesta estratègia de l’analítica de sang o de la bossa d’escombraries, o de lo que no vol la gran literatura. És molt còmode per mi també.

JG: Però aquí sí que potser hi ha un canvi de perspectiva del lector. Aquesta literatura sintètica ha deixat pas a obres —ara n’hi ha moltes– que volen fer el do de pit.

SP: Sempre hi ha sigut. El jardí dels set crepuscles. El Quimera i aquelles revistes parlaven de la literatura com si fos una gran marató. Jo també he estat un gran defensor de la literatura com si fossin els cent metres llisos. Jo la marató no l’entenc, em sembla horrorós i en canvi els cent metres te’ls puc explicar fil per randa.

JG: Això que diu en Sergi sobre la literatura situada en un moment també és bastant el que has fet tu.

QM: “En un moment” ¿vols dir situada en aquesta època? Però sempre té a veure amb la vida que has viscut i que estàs vivint. Si no és que en fas paròdia. O sigui: tergiverses un conte clàssic infantil, que hi surten prínceps i princeses, doncs, esclar, ja estàs jugant. A mi la ciència ficció, per exemple, m’avorreix sobiranament. Hi surt un tio volant: ho has de justificar molt! Hi ha aquell tipus americà el nom del qual ara no recordaré [Charles Baxter], que té un conte que es diu The cliff [El penya-segat] on hi ha un personatge que surt volant. Però t’ho explica de tal manera que t’asseguro que aquell tio surt volant.

JG: Recordo que quan vas traduir Les cròniques marcianes de Ray Bradbury, que es van publicar en català el 1983, subratllaves que el que t’interessava és que retratava la vida quotidiana.

QM: Crec que la gran idea d’aquell llibre va ser que Bradbury va col·locar tot aquest món dels marcians, i que anirem a conquerir Mart i tota la pesca, en una vida absolutament normal. Hi ha un dibuixant de còmics, [Tom] Gauld, si la memòria no em falla, que té històries sobre gent que viu a la Lluna, ja, durant molt de temps, i és l’absoluta mediocritat i avorriment de la vida actual. Aquí sí que té una certa gràcia, és lo mateix que Les cròniques marcianes.

SP: Ja tens el títol del llibre: Si la memòria no ens falla.

JG: Recorda el de les memòries del Quico.

QM: De qui?

SP: Del Quico Pi de la Serra.

JG: Jo no hi era però me’n recordo.

SP: Si la memòria no ens falla…





El Txordi i el nosequè


JG: Quan van aparèixer els teus primers llibres copsaven alguna cosa que hi havia en l’ambient. Descrivien una nova manera de ser.

QM: Jo no n’era conscient. No tenia un projecte. En cap moment no he tingut un projecte. ¿Què era una manera de ser…?

SP: Les modes bones són les que no tenen consciència.

QM: Jo escrivia del que coneixia. ¿Per què surten uns xavals que parlen mig xava en un robatori? El Txordi i el nosequè. Perquè era l’ambient on em movia. No podia parlar del comte de Rigalt (ara hi haurà algun comte de Rigalt i això haurem de tallar-ho). Era un món que no coneixia. ¿Com explicava les coses? Com m’agradava veure explicades les coses en els escriptors que m’agradaven. Que eren això que dèiem: molts sud-americans, francesos, italians, nord-americans… Concís, ràpid, explicar el que s’ha d’explicar, el que no, no.

No hi havia cap idea de fer res d’especial. A més, em trobo que el Joan Melcion, en un moment determinat, em passa fotocòpies dels llibres de Francesc Trabal: oh, també m’emociono, perquè penso “aquest tio està fent unes coses, als anys vint, trenta i quaranta… Per què no m’ho han ensenyat, això?”. Perquè no existia, estava eliminat, estava cancel·lat que en diuen ara.

JG: ¿I això que diu el Sergi d’anar recollint el que els altres no volen? Aquesta idea, te la sents més o menys teva?

QM: No la tinc, perquè tampoc no sé què és el que els altres no volen. No m’ho plantejo. Jo sé el que més o menys vull, o puc fer. Quan era jove no tenia temps per dedicar-me dos anys a no fer res més que escriure. Per tant havia de fer cosa curta, que era la que m’agradava llegir. I acabar-la i reduir-la i gaudir-la i revisar-la, revisar-la i revisar-la.





L’escola Puyal-Fité


JG: En Sergi ha parlat de la ràdio com a referent, de les transmissions de Joaquim Maria Puyal dels partits del Barça com a model.

SP: Bàsic. I no només narratiu, sinó del català. La referència de tenir un català accessible, a en Quim li va passar molt més perquè venia d’una època en què encara era més complicat. Jo vaig tenir la sort que ja n’hi havia uns quants que havien començat a escriure normal. El Puyal és importantíssim per la manera d’explicar les coses, és a dir, el què. I el com: el model lingüístic que ell tria —no tens perquè adoptar-lo al 100%— em va ser molt útil quan vaig escriure La primera pedra [1990], que és la novel·la en què surt futbol. Jo no tenia cap model: cap vol dir zero. En canvi, en espanyol tenies sis-cents mil models. En català no n’hi havia cap que correspongués al moment en què vaig decidir escriure aquell llibre. Cap que em convencés a mi, eh? Hi havia, evidentment, totes les cròniques d’abans de la guerra. Però inclús aquestes cròniques havien envellit, d’alguna manera, prematurament. En canvi el Puyal ja havia fet tota la feina.

JG: El filtratge.

SP: I no només el filtratge, la recreació creativa d’una llengua sòlida, versemblant i moderna. I aleshores dius: “ja el tinc: és aquest!”. No és allò que diguessis “és que és la botiga de sota de casa”: és que només hi ha aquesta. Com aquells pobles on només hi ha una botiga on ho venen tot. Ja m’agradaria que fos millor, però només hi ha aquesta. I el Puyal tenia les dues coses. Com explicar una història. Res de retransmissions d’aquelles garrules: visió periodística.

JG: Rapidesa narrativa.

SP: I després no renunciar mai al to. Mai ser estrident, però quan has de ser emocionant… vaja! Quan el tio agafa la pilota i ha de tirar cap a gol, vaig copiar el model Puyal. O sigui, la caixa d’eines, hi posava Puyal. En castellà podia escriure com el Saccheri, podies escriure com el Fontanarosa o com el Camilo José Cela. O el Delibes. No són mindundis.

QM: A mi la ràdio em va servir molt molt molt.

JG: ¿Escoltaves ràdio, normalment? Els dissenyadors gràfics tenen sempre la ràdio engegada.

QM: Sempre. Ràdios o discos. A ca l’Humà, com que jo era l’aprenent era l’encarregat de portar un tocata i posar discos. Però normalment era la ràdio. L’escoltava des de petit: ma mare escoltava les radionovel·les, jo també les sentia. Em va emocionar molt una que crec que era d’Antonio Losada: el nom del personatge no apareixia en tota la radionovel·la. Em sembla que es deia Él. No sabies si es deia Pepito o Llucià. Radionovel·les, partits de futbol amb el meu pare… Però quan començo a treballar-hi, l’any vuitanta-tres em penso que és, a Catalunya Ràdio, em va ajudar molt el consell que ens va donar, en un full de paper mecanografiat —no hi havia ordinadors— qui era cap de correcció de Catalunya Ràdio, Ricard Fité, que després va anar a petar a El Periódico. Era un full, res, quatre normes: és a dir, claredat, no has de fer grans castells en l’aire… L’objectiu és que se t’entengui. Un cop vaig començar a fer això per fer els guions a Catalunya Ràdio, hòstia, pensava: llavors ¿per què collons, quan escric narrativa, escric basant-me en un model…?

SP: Ampul·lós.

QM:… ampul·lós, noucentista… ¿Per què arrossego, això? Jo ha havia begut d’aquest model literari. I vaig dir: no pot ser. Vaig començar a aplicar el full…

SP: Del Fité.

QM:… del Fité, també a la narrativa, no només a escriure a la ràdio. I em va servir molt. Perquè era molt fàcil d’entendre.

SP: Jo quan vaig començar ja hi havia els que estaven aplicant la tècnica Fité, tant en el periodisme com a la narrativa. Per tant tenies un referent, a part dels Calders, Espinàs…

QM: L’Espinàs escrivia molt clar: claríssim. No feia lírica…

JG: I quan dius que tenies uns models, ¿a què et refereixes, a Jordi Sarsanedas, que citaves en els primers llibres?

QM: És que en Sarsanedas… Mites, a mi, em va deixar bocabadat. Hi havia molta lírica, però allò era molt bo. És molt bo!

JG: Quan dius que tenies aquell model noucentista.

QM: Sempre que llegies, no ningú en concret, però tot el que llegies anava per aquí, tret de dos llibres que als catorze anys crec que van fer que decidís escriure en català. A mi m’agradava molt García Lorca, m’agradava molt nosequè… Són dues traduccions: té collons la cosa. La nàusea de Sartre [traducció de Ramon Xuriguera] i la traducció que va fer en [Gabriel] Ferrater de Kafka, a A tot vent, El procés. Allà hi havia una llengua que sí. Llegies Calders i escrivia normal, escrivia com una persona que parla —i moltes altres coses eren farciment: farem un vol-au-vent…—.

JG: La generació dels setanta tenia una llengua molt artificial.

SP: Montserrat Roig… Jo, a diferència d’ell, vaig poder prendre algunes decisions d’entrada, de dir: això no ho vull. Perquè era a casa meva. La meva mare escriu un català impecable, des del punt de vista que no hi ha carrincloneria, però té un punt Folch i Torres d’Els pastorets. És el seu català, d’acord? I explica coses dels anys setanta. El famós passat aquell: en lloc de va venir, vingué. En el seu cas ho entens, però dius: jo això no ho faré. No parlaré de política, no parlaré d’història, no parlaré de gent concreta que he conegut, seré autoreferencial… Després al final has acabat fent tot el que vas dir que no faries. Com a posició inicial, d’agafar el que no volen els altres, em refereixo a això. I amb la llengua també.

Recordo, per exemple, llegir Montserrat Roig, i —després l’he rellegit— el català de vegades justeja, però tenia la percepció que m’estava parlant una persona real. Era un català real, de les cançons del Serrat, diguéssim, un català que el podia identificar. ¿Què passa? Que no m’interessava. No m’interessaven aquells problemes de l’Eixample i els patis interiors. El problema no era la forma. Era el contingut: el que m’estava explicant. Quan hi ha una certa normalització de tele, ràdio, premsa, literatura, teatre… menys el cinema, inclús música, circulen uns codis lingüístics del català, inclús una inquietud pel català —que això està molt malament ara—, que a mi em recorda molt el Villena. Jo vaig aprendre aquest català.

JG: La Carme Serrallonga a l’Escola d’Art Dramàtic Adrià Gual ja proposava una llengua clara. Era professora de l’Isabel de Villena…

SP: La Carme Serrallonga era més com la meva mare. La primera professora que vaig tenir de català, l’única de fet, perquè després ja no n’hi va haver, va ser la Núria Albó. Jo he llegit llibres de la Núria Albó. Té un català riquíssim. Però és com un d’aquells dinars de canelons i després capó i després torrons, “però ¿no prendries una mica de panettone?”, “és que estic a punt de rebentar”. La Núria Albó per mi és Déu. Jo era un nano que tenia unes ganes boges d’aprendre la llengua i els altres havien caigut a la marmita. Perquè, és clar, estem parlant dels Riba, dels Casassas, dels Rubió… Aquests tios parlaven un català… No feien un error fonètic ni que els matessis. De manera que els que arribàvem allà, mexicans [de l’exili], tot aquest grup de clandestins… hòstia, teníem l’oportunitat. A mi de vegades em diuen: “tu parles molt bé el català”. No, no. És que si jo deia buson, em venien: “¿per què dius buson?”.

JG: Quan vaig fer l’exposició de l’Espriu al CCCB vaig conèixer molts actors de l’Escola d’Art Dramàtic Adrià Gual, que s’havien format amb Carme Serrallonga. Tenien una dicció… Carme Sansa, per exemple.

SP: Professora del Villena! I Jordi Casassas, que va ser president de l’Ateneu [Barcelonès] era el meu professor d’història i geografia. És clar, jo escoltava una classe d’ell, que em va explicar tot el barri Gòtic, amb el llibre del Cirici, Barcelona pam a pam… La gent ho vivia d’una manera natural. Sempre poso l’exemple de l’Obèlix i l’Astèrix. Eren tots Obèlix: la gent que havia caigut a la marmita. Però jo en canvi era Astèrix. Jo anava allà i li deia a en Casassas, que era el Panoràmix: “dame, dame”. I em donava la poció màgica i jo anava com una moto. Però necessitava la dosi. I els altres no! En el moment que et poses a escriure, de tenir-ho o no tenir-ho, d’haver tingut a la Núria Albó, d’haver tingut aquests amics, el context de casa, la mare… no és la mateixa situació del Quim.





Ela geminada de màquina


JG: Tu Quim t’ho vas fer molt sol.

SP: Feia bricolatge.

JG: Em vas explicar que vas anar a la Hispano Olivetti, perquè et posessin el punt volat de la ela geminada a la màquina d’escriure. Devies ser l’únic a tot Barcelona.

SP: Era un tio que se’ls havia guardat, no?

QM: Era un tio que treballava a la Hispano Olivetti, al Poblenou. Hi vaig anar i vaig dir: “voldria…”. Es va fotre a plorar. Aleshores va obrir un calaix que hi havia, imagineu, fusta de cent anys enrere…

SP: Com els cromos del senyor Vicens.

QM: I el va obrir. Embolicades en un paper de diari, brut i vell, va treure dues tecles que havia guardat i que mai ningú no havia anat a demanar-li. Quan va entrar el Franco va agafar tot allò i ho va fotre allà dins: si m’ho troben diré que no en sé res. Amb les noves tecles, per fer l’ela geminada feies una ela amb punt volat i una ela normal. Només me’n van haver de canviar una. Però també em va canviar, de passada, la tecla del primer i segon. Hi havia un 1er que és incorrecte, ara: és 1r. Però en temps de la República devia ser així.

SP: A casa arribaven tots els llibres i me’ls llegia, en català. Coincidint amb la mort de Franco, amb la primera transició i amb la normalització del català, el que va passar és que va emergir molta necessitat de demostrar que sabies català. Parlo d’escriptors joves. De manera que hi havia un cert exhibicionisme lingüístic, com dopatge. Si no escrivies que no s’entengués res, no eres enrotllat. Molt ruralisme fals. Unes presses, que suposo que són naturals. Per això és tan important la feina aquesta de recuperar tot el periodisme dels anys trenta, que primer va fer el Jaume [Vallcorba] i després va fer el Quim Torra. Agafes la Irene Polo, en català, és brutal. Per què? Perquè és normal. No ha de demostrar res.

QM: En periodisme, el que em va ensenyar molt van ser els facsímils, que són dos volums així, d’El Be Negre. Me’ls vaig comprar, va ser una inversió econòmica forta. Me’ls vaig llegir article per article. N’hi havia molts que parlaven de personatges dels quals jo no en tenia ni idea. ¿Qui era l’Aiguader? L’alcalde de Barcelona. Un que se’n fotien cada setmana: el Pociello Forradellas. Però és que un tio amb un nom així…

JG: No era ningú…

QM: No era ningú, però el van consagrar. I el tio finalment va acabar emprenyat.

SP: Com en Jaume Barberà.

QM: Pociello Forradellas era el Jaume Barberà dels anys trenta.

JG: Hi havia el Jaume Vachier.

QM: Esclar: va chier és ves a cagar. Era el que controlava els semàfors a Barcelona. Hi havia una columna que parlava de cinema i s’entenia tot.

SP: El català futbolístic dels anys trenta estava molt contaminat del castellà i de l’anglès. Així com en altres zones dels diaris de la República trobaves la naturalitat, molt net, en el cas del futbol era molt antinatural. Inclús els articles del Sagarra sobre futbol, que són fascinants, arriba un moment que se li en va cap a l’anglès.

QM: ¿En quin sentit? Lèxic?

SP: Si, lèxic. Quan tu al vuitanta i pico, has descriure una novel·la sobre un tio que és electricista i que juga a futbol no pots posar linesman. En Puyal deia linesman. Tu pots decidir que diràs linier. Però és una decisió.

QM: En canvi per mi en Puyal feia servir un lèxic que jo havia sentit al carrer, de nen. L’orsai, el refli, hems…

SP: El que va fer el Puyal amb el llenguatge futbolístic va ser recuperar la llengua, com si no hi hagués hagut franquisme. Amb la llengua literària, com que no només hi havia un model. Si llegeixes Jesús Moncada és impecable.

JG: Per parlar del que ell parla.

SP: Exacte. Tria un univers que per ser versemblant se n’ha de parlar així. La gràcia del Moncada és aquesta. Però, en canvi, quan algú t’intenta imitar Moncada per explicar-te la idea d’un pajillero del barri del Clot… Això passava molt!

JG: En Terenci?

QM: Del Terenci hi ha una anècdota extraordinària. Un dia Maria Aurèlia Capmany li diu: “m’agrada molt que el personatge dugués dues arracades estintolades a les orelles: li devien caure constantment”. Estintolat vol dir repenjat. Si estintoles dues arracades et van caient tota l’estona.

SP: En fa abús, el Terenci, i notes de seguida aquest abús. En canvi gairebé diria que s’inventa un català propi que li funciona.

JG: Perquè s’ho va haver de fer sol, com el Quim.

QM: De nen no tenia consciència que hi hagués una cosa que es deia català. És diglòssia, claríssim.

JG: ¿Perquè a l’escola es parlava en català o en castellà?

QM: Castellà sempre.

SP: Menys al pati.

QM: No hi havia pati. Però a l’institut sí: ja n’hi havia. Al pati era en català i en castellà i s’ha acabat la història. “Però si són dues llengües”: i em sorprenia. Cap als tretze o catorze anys te n’adones. “¿I aquesta altra, que no m’han ensenyat?”. Llavors comences a comprar diccionaris i a llegir, sobretot.

JG: Quan mires molta premsa dels anys trenta, t’adones que no tot és igual. Que hi havia això que demanava el Sergi: registres molt diferents. És molt diferent com escriu el Pla de com escriu el Sagarra i molt diferent de com escriu el Jordana i molt diferent de com escriu la Irene Polo, i la Irene Polo molt diferent de com escriu la Rodoreda i la Rodoreda molt diferent de com escriu l’Arquimbau.

SP: Un dels èxits del Pla, precisament, és la llengua. La manera com és capaç de proposar un univers propi amb una llengua molt accessible, i gens pedant. Perquè un dels problemes és que hi ha un moment de confusió. El Quim era el més jove de la generació dels setanta. Però a la generació dels setanta hi havia gent que fotia uns totxarros, en un català abstrús. Anti-Pla. Quan en realitat l’èxit de Pla era quan et descriu un plat de sardines, d’acord. Però no era el plat de sardines, perquè t’explica que hi havia l’epidèmia de grip, t’explica qualsevol cosa: la història del barri de Sant Gervasi de Cassoles, la història de Girona. És un català que mai t’has d’aturar per mirar què t’ha dit, i si t’atures és per subratllar una paraula o una expressió que has perdut. Això també per culpa del moment polític, el Pla, mmmm. Per sort a casa meva, no. La meva mare era una boja del Pla. No vaig patir això. Quan arribo al Quim penso: “i a més a més hi ha tios, que viuen al costat de casa, que escriuen d’una manera que els puc entendre”. Que els puc fins i tot imitar. La literatura funciona molt per imitació, per admiració.

QM: Com tot.

SP: Tenir un referent… Això mateix del Puyal. Jo el Puyal l’utilitzo no perquè no n’hi ha cap altre, sinó perquè em sembla brutal. La regressió que hi ha hagut des que no hi és… és simptomàtica! Perquè vol dir que la feina d’una persona, si no hi és aquesta persona, no és que es mantingui i continuï desenvolupant-se: desapareix.

JG: Diu molt poc del país.

SP: És un problema general. Jo no he tingut aquesta militància, ho admeto. Quan he parlat per la ràdio he sigut una catàstrofe. Però quan m’he posat a escriure un llibre, com que no estàs sol, és un engranatge més lent…

JG: ¿Així creus que tens dos registres, quan escrius i quan surts a la tele o a la ràdio?

SP: Sí, i tant. Jo a la ràdio improviso. Miro d’improvisar amb una correcció del 100%. Admeto que durant molts anys no tenia ni consciència. Ara com a mínim tinc consciència: sé que estic dient una cosa mal dita i la puc corregir immediatament després. Tinc la consciència lingüística d’intentar fer-ho bé. Quan escrivíem els guions, llavors sí, però com que no hi arribàvem mai al guió… perquè la idea amb el Quim és sempre tenir deu pàgines de guió per no haver-lo de començar. És la por al buit.

Hi va haver una època que fèiem comentaris de pel·lícules, i el Quim, a través d’una venda per catàleg perquè aleshores no hi havia Amazon, va comprar dos bolis que tenien llum incorporada. Aleshores anàvem al cine, amb dues llibretes. Cadascú de nosaltres dintre d’una sala de cine vèiem la pel·lícula, ho apuntàvem tot, anàvem a casa, fèiem un guió de nou pàgines —fixa’t la feina, ves multiplicant—. Jo per això improviso, perquè després del Monzó no faré mai més un guió. Només arribàvem a fer els títols de crèdit. “Universal Picture presenta”, després venia “Barlovento films”. N’hi havia tres o quatre. Amb aquestes tres o quatre ja fèiem: vint-i-cinc minuts de directe. Això en el guió ocupava dues línies. Quedaven nou folis. El boli, haver anat allà apuntant-ho tot, la llibreta. Però el que vam arribar a riure i aprendre amb això, jo almenys…

QM: Moltes vegades anàvem a la matinal, al Yelmo. De vegades hi anàvem amb el Bernat, quan no tenia escola.





Racialitzada nit


SP: A més, veníem de l’experiència d’haver escrit la radionovel·la. Però amb la radionovel·la teníem la sort que tot el que escrivíem s’emetia.

QM: Es destrossava. Jaume Villanueva es deia el director. Ho feien molt exagerat [ell mateix parla molt exagerat, imitant els actors]. “Vatua l’olla. Aquesta ampolla d’aigua no m’abelleix…”.

SP: El text potser era supermodern, però el deien així. De fet n’hi havia un que imitava el Flotats.

QM: Jaume Mallofré. Un actor molt bo [diu arrossegant la frase].

JG: I tu, Quim, quan fas ràdio, ¿fas el mateix registre?

QM: Ara ja no en faig.

JG: ¿Quan en feies?

QM: ¿A l’hora de parlar? Sí, sí.

SP: El Persones humanes.

QM: Ho escrivia tot. Em van fer un faristol dissimulat, de manera que la càmera de televisió gairebé no captava que hi havia una mena de triangle de fusta, del mateix color de la taula, que sobresortia una mica. Això em permetia llegir, perquè estic molt malament de la vista. El prompter no em servia, no el podia veure.

JG: ¿I llegies? Feia la sensació que era improvisat.

QM: També improvisava. Però, esclar, sobre la base aquella. M’hi estava hores preparant-ho.

JG: ¿No improvises?

SP: Improvisa molt bé.

QM: Però sobre una base. Si no, m’agafa el pànic.

SP: Pots estar set dies parlant.

QM: Sí, però si tinc papers al davant.

JG: Del Persones humanes hi ha un dia sublim en el qual parles de la batalla de l’Ebre i en Porcel et mira amb una cara…

QM: Sí?

JG: Estava tot seriós, no sé que anava a vendre…

QM: Sempre hi havia un personatge que no deia res.

SP: El convidat de pedra.

QM: La idea era: aquest ¿què hi fa aquí si no ha dit res en cap moment? Això alguna vegada es trencava perquè a en Calçada li sabia greu, però crec que no ho hauria hagut de trencar mai. Un tio, el convidat, que està allà mirant-ho i no diu res! La idea era bona. Era de l’Orteu. Jo no deia cap bestiesa de la batalla de l’Ebre, o sí?

JG: Ho explicaves d’una manera molt sui generis.

QM: No me’n recordo.

JG: ¿Els primers guions que vas fer van ser per a l’Àngel Casas Show?

QM: No, per a la ràdio, per a El moro, el lloro, el mico i el senyor de Puerto Rico amb el Jordi Vendrell i en Ramon Barnils, i per a un programa de música negra que fèiem quan acabava El lloro i que es deia Negra nit.

SP: Ara seria Racialitzada nit.

QM: Sí. Escrivia les entrades a cada cançó, cada peça.

SP: El mínim esforç, després.

QM: No recordo haver-hi fet gaire guions. Mirava la sèrie aquella, Dancin’ Days. No podia passar-ho a màquina perquè era en el mateix moment que s’emetia que jo anava intervenint. “¿Ha passat alguna cosa?”. “L’Ovídiu Jaraviva li ha dit a la Isaura Cascubiellu que tal cosa”. “Molt bé, molt bé, continuem informant”. I una gran batalla que hi havia amb un senyor que es deia, si no me’n recordo malament, Joan Catà.

SP: Si la memòria no em falla.

QM: Pot ser que em falli. Era cap d’informatius o una cosa així. I intentava fotre’ns el televisor, perquè ells el necessitaven. “Però jo estic fent això!”. També el necessitava.

SP: Ho feia dintre de l’estudi, dintre del directe hi havia una pantalla, amb uns auriculars i anava apuntant tot el que passava. I de tant en tant en Barnils li preguntava què havia passat. Era brutal.

QM: A tothom li agradava i jo no ho entenia.

SP: Quarts de quatre de la tarda.

QM: La idea era d’en Barnils. Com si fos la retransmissió d’un partit de futbol, però és una telenovel·la que tothom pot veure. Era la reducció a l’absurd.

JG: Era una mica Monty Python.

QM: Sí, sí. Per cert, he vist un vídeo… No, ara no, continuem, però després us el passaré. D’un partit de futbol que estan jugant. Un tipus xuta i la pilota pica al pal.

SP: Això ho he vist. I al cap d’una estona…

QM: Al cap d’una estona, el porter es llança i fa una estirada brutal, però la pilota ja no hi és. Ho he retuitat perquè m’ha fet pixar de riure. És allò de [fa veu de Jaimito] “hi ha un retard”, “sí, sí, et sento”.

JG: I és autèntic?

SP: Sí, sí, autèntic. És “l’hauria pogut aturar, vaig a fer-ho”.

QM: És absurd. És preciós. ¿Ja estem acabant?

JG: Sí, sí.

QM: Estic fent broma.

JG: ¿El Vendrell llegia els guions per antena?

QM: Jo sortia alguna vegada amb la promesa que després aniríem al Bocaccio, promesa que era certa. Sobretot quan hi havia entrevistes, que portàvem algú, mossèn Batllori…

JG: En vau fer un llibre d’entrevistes d’El lloro.

QM: Les coses que es deien entre cançó i cançó no s’escrivien, perquè en Vendrell sabia més que ningú de què anava. A més les cançons eren sempre les mateixes. És una cosa que es criticava molt. “Home, sempre posen les mateixes…”. Però és que, és clar, és el que tu volies. Volies la repetició: el Caballo viejo, i aquella cançó ajaponesada d’un tio del qual ara no en recordo el nom…

JG: Una de Touré Kunda que era una cara sencera.

QM: Sí. Aquestes servien per anar al [bar] Taita a fer-hi una copa ràpida i emportar-te’n una altra a l’estudi, perquè aleshores s’hi podia entrar alcohol i s’hi podia fumar, i es podia de tot.

JG: ¿I aleshores què feies? ¿Talls curtets?

QM: Sí, talls curtets. És que a El lloro hi havia molt poc guió. Només quan s’havia de fer una entrevista, que s’havien de preparar una mica preguntes, per a l’entrevistat.

JG: Va ser el primer moment de molta popularitat.

QM: El lloro i El mínim esforç. Però popularitat de veu. Era molt curiós. Quan pujaves a un taxi i et sentien la veu: “ah, vostè és aquell que tal…”. O sigui, et reconeixien per la veu. El reconeixement facial no va venir fins a la tele. No, perdó: abans de la tele. Quan els diaris, El Periódico, van començar a posar el careto, la cara, al capdamunt de l’article. I llavors la tele, evidentment. Però, primer, durant molts anys, si jo no badava boca no hi havia reconeixement. M’encantava. Que et reconeguin per la veu…

JG: Amb tu és més fàcil.

QM: Per què?

JG: Perquè tens una manera de parlar així [fa una veu gruixuda].

QM: Jo havia actuat al Liceu, una vegada vaig sortir a cantar.

JG: L’altre dia ho vam deixar que estàvem parlant de la tele. Havíeu estat dos escriptors, que vau començar a escriure sobre la tele potser perquè no la volia ningú: tothom se’n donava de menys de fer-ho.

QM: Ah, sí, que jo vaig explicar el rotllo aquell de la telitis.

JG: El Sergi ha dit que no tenia tele.

SP: Si, jo no en vaig tenir, fins que no em vaig independitzar, vaja. No m’agradava no tenir-ne, però bueno. Jo recordo la tele que va entrar a casa, la primera, va ser amb el Mundial de Futbol d’Espanya, el vuitanta-dos. Coincideix amb l’any més o menys que jo ja me’n vaig al pis de sota de casa dels meus pares, però ja porto un any fora. Tinc abans tele que nevera. Perquè l’obsessió era tenir tele. Me la va regalar algú que no la volia, es veia fatal, en blanc i negre.

QM: A casa no hi havia hagut mai tele perquè encara no era habitual. Jo veia la tele de vegades quan anava a casa d’alguna senyora d’aquestes a les quals ma mare anava a cosir, a fer de modista. “Nen, ¿vols veure la tele?”. Com que això no era una Coca-Cola, que tenia prohibit acceptar-la… “¿Vols una Coca-Cola?”. “No, no”. “¿Vols nosequè?”. “No”. La consigna era dir no a tot. Però la tele sí, perquè no era una cosa que s’acabés. Havia vist Los Picapiedra, amb la filla del dentista a casa del qual anàvem a cosir.

SP: Jo, per exemple, la tele, mira si era obsessiu: vaig veure tots els Jocs Olímpics de Munic a la botiga que hi ha a Mallorca/Urgell, que encara hi és, d’electrodomèstics…

QM: Calbet?

SP: Sí. Van posar tota una sèrie de pantallots perquè la gent pogués veure-ho. I jo totes les tardes, senceres, vol dir que acabava de dinar, me n’anava allà i fins que es feia fosc, veia els Jocs Olímpics. Totes les medalles del Mark Spitz les vaig veure allà, perquè l’horari era bastant bo a Munic. I et parlo del setanta-quatre: catorze anys.

QM: El primer televisor va arribar a casa que jo devia tenir, calculo, tretze anys. Fins als tretze no n’hi va haver, perquè no n’hi havia, de calés.

SP: En el meu cas no era per calés. Per política: s’interpretava que això… —que a més a més ha sigut infal·lible: és a dir, tenia tota la raó— perquè l’Antonio i jo dibuixàvem, escrivíem, tocàvem la guitarra… perquè no teníem tele. En el moment en què ja va entrar la tele, realment, lo de l’opi del poble funcionava, i la meva mare, amb això, la va encertar. ¿Què va passar? Que la necessitava per a ella, la tele. A part que és el que el meu pare, ja, el vuitanta-dos, el futbol, el mundial… va ser l’excusa. Però ella volia ja veure programes, inclús per fer articles, de vegades. O sigui que jo crec que va fer la trampa aquella que feien els comunistes que tot és d’una manera fins que ens va bé que sigui de l’altra. Això era un clàssic: canviaven els principis.

JG: ¿I narrativament hi ha hagut una influència, del llenguatge televisiu? ¿O no hi ha un llenguatge televisiu pròpiament dit?

QM: Crec que és una influència audiovisual, com el cinema.

SP: Ara.

QM: Tot és el mateix.





Marcar paquet


SP: La publicitat…

QM: Perquè abreuja molt.

SP: Per exemple algunes cites de les meves novel·les són anuncis, com dient: jo no em buscaré un clàssic. Hi havia un anunci del Volkswagen Golf que era un casino, imagina’t Mònaco, surt un tio superelegant, amb esmòquing, amb la pajarita descordada, baixant, i hi ha una veu en off que va dient: “acaba de perder quinientos millones” o no sé quant, “este hombre vio como su major amigo se iba con su mujer”. Tota una sèrie de desgràcies, però tu vas veient que el tio és la hòstia: vols ser aquest tio. Tot això en molt pocs segons. Llavors va baixant l’escala, vas veient com treu la clau del cotxe. “Pero este hombre conduce un Golf”. Per mi això és Moby Dick. T’ho dic de debò. Me’n recordo. Jo de Moby Dick no me’n recordo, del problema que té el capitan aquell. En canvi aquest anunci no l’oblidaré mai.

JG: Recordo un conte teu, inspirat en els anuncis de colònia. [Impossible morir-se per culpa d’uns fideus, dins d’Infecció, 1987]

SP: Hi ha un anunci que em sembla que està com a cita del Sentimental, que era de la FNAC de París: aquí podràs comprar la crema d’afaitar amb la qual t’afaitaràs el dia que coneixeràs la dona de la teva vida. Ostres, això és el que vull escriure jo! Era un conte meu! L’atzar, la petitesa de la crema d’afaitar, el centre comercial —era l’època del Marc Augé, els no-llocs i tot allò. El vaig presentar jo aquí al Marc Augé, que el tio encara al·lucina: “aquest tio ho sap tot de mi”—. Aquí sí que la tele té un paper important. Pensa que aleshores es feien programes sobre anuncis. Això ha degenerat moltíssim. Hi havia la Palma d’Or de Cannes i, a més, els catalans hi guanyaven molts premis.

JG: Va arribar un moment que aquests anuncis ja eren anuncis de concurs que no s’emetien.

SP: Però molts sí.

QM: L’agència que va fer una campanya de Banc Sabadell en la qual vaig participar, va fer un anunci, també, amb un retall descartat, perquè no es podia emetre per televisió, i van portar-lo a aquest concurs. Va ser un èxit. ¿Com era l’anunci…? “Banc Sabadell, el de les millors empreses i també el teu”. Tu anaves parlant i ells tallaven i tal, anaven manipulant. Jo estava així, assegut [marca paquet]. “Senyor Monzó…” “Ah? ¿Marca?”. Diu: “Sí”. I aleshores: “Banc Sabadell, el de les millors empreses i també el teu”. Era brutal. Però aquest evidentment no el van passar per la tele. El Sabadell va dir que no.

SP: Però la publicitat tenia un prestigi narratiu sòlid, especialment a Barcelona. I els presentaven en aquells programes, que estaven molt bé. Tu veies una sessió d’aquelles i les idees eren molt bones… Publicitat i tele és la pesta equina. No hi ha Shakespeare. Estàs fora del circuit. Estàs en el circuit dels africans de la chatarra. Argentins: hi havia uns argentins sensacionals.

JG: A l’època en que vaig fer l’exposició de Leopoldo Pomés a La Pedrera, en Leopoldo es queixava —suposo que també era una cosa de senyor gran— perquè deia que els anuncis havien perdut capacitat de suggestió.

SP: T’ho diuen tots. La publicitat creativa s’acaba al segle XX. El segle XXI està tot remenat pels idiotes, la gent que s’ofèn. La novel·la del Beigbeder, 13,99 euros: allà comença tot.

JG: Jo en una època em posava davant la tele a mirar anuncis per fer-los servir en coses que escrivia.

SP: I en canvi ara l’únic que es tolera és l’explotació sentimental. Els que hi treballen et diuen: “com a mínim aquí podem apretar una mica”. Però, és clar: és sucre. N’hi ha algunes que són boníssimes, però fan trampa. Aquell del tio escombrant, passa el cotxe i: pam! Era un anunci d’un cotxe. Però era molt difícil recordar el producte. Era fabulós. O la guerra Coca-Pepsi. Hòstia: un tio que va amb un nen petit, que fica un euro, cau la Coca-Cola, i el nano la utilitza per poder arribar a la Pepsi.

QM: Jo havia fet crítica d’anuncis a Catalunya Ràdio.

SP: Amb el Ramon Pellicer. Vas durar dos dies.

JG: ¿Hi va haver moltes queixes?

QM: No, una només.

SP: Van retirar una campanya.

QM: Van retirar una campanya de la Coca-Cola.

JG: Hosti.

QM: Era un espot que ni recordo lo que deia. Devia fer quatre setmanes que ho feia, un cop a la setmana: anàlisi d’un espot. Amb Ramon Pellicer. Llavors ve el Josep Cuní, que era el cap de programes i em diu: “l’espai aquest, fora”. “Però ¿què passa?”. “Coca-Cola ha retirat una campanya”. “No fotis”.

JG: ¿Què vas dir?

QM: No me’n recordo. Jo em ficava amb la narrativa: “és un home que està assegut, amb una camisa blanca…”.

SP: No és casual que no s’hagi fet mai cap secció.

QM: A la premsa anglesa, sí. Jo me les llegia i m’agradaven molt. A The Independent, quan The Independent feia aquelles coses tan bones, abans d’acabar com ha acabat, pobre.

JG: I ara que la gent té la pell tan prima…

SP: Jo em llegia llibres de publicistes i tot, com una font d’inspiració. M’interessava molt. I encara tinc un llibre d’aforismes d’estil, una mica com el Ricard Fité, però de com has de fer les coses, d’un tio que es diu [Hal] Stebbins, un clàssic de la publicitat nord-americana, d’aquells venedors gairebé de porta a porta, i són molt útils aplicats a la prosa, a com has d’escriure. Molt més que tots els tallers literaris.

JG: Perquè és el màxim de la síntesi i de la connectivitat…

SP: Et diuen coses que no havies pensat mai. És fruit de l’experiència. D’errors que comets habitualment, o de presumpcions, de reiteracions, de dir les coses masses vegades quan amb una n’hi ha prou. De vegades no dir-ho tot… Hi ha una sèrie de trucos, si tu vols, d’ofici. La publicitat hi ha reflexionat i jo no ho he sapigut trobar —també n’hi ha, eh, de llibres sobre l’escriptura—.

Però en general sempre hi ha les ínfules. I en canvi, en la publicitat, com que ja parteixen de la idea que seran considerats una subespècie, doncs imagina’t: televisió, vendre… I és clar, aquests tios són molt bons. La publicitat dels noranta fins al 2000 va ser un element d’inspiració importantíssim, ho seguia de debò.

JG: I el videoclip?

QM: El seguia molt, però venia a ser també com un espot. Era més llarg, evidentment, perquè tenia la durada de la cançó. Explicava una història. Michael Jackson amb Thriller, que és una història apassionant, amb una versió llarga i una versió curta per tele. Però, és clar, qui el dirigia? John Landis. Una altra cosa seria parlar dels anuncis de Roy Andersson, el director suec, que ha fet pel·lícules extraordinàries i que també s’havia guanyat la vida fent espots. Són a YouTube. Espots que semblen històries del Buñuel, en vint segons.

JG: ¿Us hauria agradat fer anuncis?

SP: A mi, sí. En vaig arribar a fer un promocional de TV3 amb l’Albert Saguer, amb qui vaig fer de guionista de Vivancos 3. Si gusta haremos las dos primeras.

[Truquen al telèfon]

QM: Merda.

JG: Estaves dient…

SP: Sí, lo de les publicitats. Vaig fer el guió d’un anunci, que no sé si es va emetre o no. A mi m’hauria agradat molt. És més: m’agradaria provar-ho. Tothom me’n parla molt malament, de la publicitat, però sí, és una cosa que m’agradaria.

QM: Ara muntarem una agència, quan ens fotin fora de tot arreu.

JG: M’havies explicat que quan la revista Quaderns Crema va dedicar un número a Josep Pla vas posar tu l’eslògan.

QM: “Pla i català”. Que després vam tenir un conflicte amb en Vallcorba perquè deia que s’ho havia empescat ell. De “Clar i català”. Jo havia fet eslògans per a la Harry Walker.

JG: Sí?

QM: De vegades publicaven una pàgina sencera a La Vanguardia i a d’altres diaris, suposo.

JG: ¿No en recordes cap, dels que havies fet?

QM: No, bueno, sí, en recordo un, que jo hi sortia, al mig d’una carretera.

JG: Ah, sí, amb un Simca 1000.

QM: Un Simca 1000 fet pols. Deia: “0 km/h”. Allà la força visual era que no hi havia text. Era l’any setanta. Bah. Els va encantar. Jo feia de model: era superguapo.

JG: Alguna vegada has parlat de García Márquez que va fer l’eslògan del pa Bimbo.

QM: Ho ha explicat Sergio Vila-Sanjuan, que feia publicitat. I un dels que havia fet era: “Para pan pan pan, para pan pan Bimbo”. És una melodia.

SP: I l’Espinàs: “Cuate, ¡aquí hay tomate!”.

JG: Deixem-ho aquí?

SP: Vinga!

JG: Quedem dijous vinent





Dies de ràdio


QM: Tornem-hi.

JG: Ja en vam parlar una mica, però m’agradaria parlar-ne una mica més. La ràdio. Tu vas entrar al començament de Catalunya Ràdio i després s’hi va afegir el Sergi.

SP: Jo entro al vuitanta-nou, quan ens ofereixen fer Sang bruta i un programa que es deia Albània. Catalunya Ràdio estava superconsolidada. No té res a veure: ell és fundador, com si diguéssim. Dels que van entrar a Beirut, amb aquelles condicions, amb el Jordi Costa. Jo no.

QM: Gran director. Demanava els gintònics de dos en dos. Hi havia un bar al costat que es deia Nit i Dia, un històric: “Dos gintònics”. Se’l miraven com dient: “¿l’altra persona on és?”. El primer anava de pet i després ja l’altre anava més lent. ¿Què vols, que parlem de la ràdio?

JG: ¿Tu eres consumidor de ràdio?

QM: Jo era consumidor de ràdio com tothom en aquella època que no hi havia televisió a casa. Tenia les radionovel·les que escoltava ma mare, els programes de contes infantils de quan tenia set o vuit anys i tornava de l’escola. El futbol, amb el pare. I ràdio sempre per treballar. En aquella època, com que tens el cervell jove encara pots anar escoltant la ràdio i escrivint, després això ja es complica. Si tens ràdio no pots llegir ni escriure.

¿I per què vaig acabar fent ràdio? Doncs perquè al Vendrell, a qui havia conegut a principis dels vuitanta a Ràdio Joventut, li van encarregar un programa a Catalunya Ràdio i ens va cridar, a Ramon Barnils i a mi. Vam voler col·laborar-hi i vaig començar a fer ràdio. Un tipus que no té ni la dicció ni la capacitat expressiva… Vaig acabar fent ràdio: coses pitjors es veuen ara.

JG: De seguida vas tenir molt èxit.

QM: Sí, esclar, perquè era una novetat. De cop i volta hi havia un contingut que no tenia res a veure amb l’habitual. Aquí el cap de la idea era en Vendrell, que tenia la ràdio al cap. Música que no era habitual a les emissores de ràdio, música que es repetia un dia i un altre. Això no creava rebuig, com alguna gent deia, perquè la repetició és un plaer. I llavors uns continguts frescos que a més a més no s’esperaven en una emissora en català. Per tant, era sorprenent.

SP: Continguts i to. Jo crec que la gran aportació d’ells era un to, que fins aquell moment, si es donava —aquest to col·loquial, directe, informal— era tot en castellà. La primera feina de normalització entre cometes era oferir continguts que fossin alternatius, que una persona que li venia de gust passar una estona informal, distesa, ho pogués fer en la seva llengua. I això va ser un dels grans èxits de Catalunya Ràdio del principi: que va agafar gent que si haguessin passat un càsting de recursos humans no haurien entrat mai.

És la tradició clàssica de la ràdio, que és que a la ràdio hi va gent que no pot fer altra cosa. Gent expulsada, gordos, tartamuts. Tota la gent que havia quedat rebotada d’altres coses en aquells anys anava a la ràdio: era una oportunitat. I la barreja era brutal. I això es notava molt en els continguts. ¿El Vendrell d’on ve? Amb el Montesol, el Pallardó, feien una ràdio molt bona, però és clar, en castellà i amb uns altres referents. Ells són: Monzó, Barnils, Vendrell. Quim Soler també al principi, no?

QM: No. Quim Soler feia un altre programa.

SP: Hi havia molt públic esperant això. És una època en què la política interessa relativament. Els millors anys de la nostra vida, no? En el sentit aquest, que no estàs en una guerra, ni en una crisi. Jo abans escoltava El loco de la colina i el Pallardó. Però quan apareixen ells, doncs els escolto a ells. No només pel factor de la llengua, sinó pels continguts. Escolto el [Jordi] Beltran i escolto la [Àngels] Bronsoms. Escoltes una oferta de ràdio que no és només la informativa que representen els programes del matí o de la tarda: és una ràdio que està inventant-se mentre es fa.

QM: Hi havia una cosa molt divertida que era que, de vegades, suposo que gent gran que havia esperat durant anys que finalment hi hagués una ràdio en català [marca molt les síl·labes], quan el Vendrell posava sovint Lola Flores… [amb veu de iaia]: “Escolti, tants anys esperant una ràdio en català perquè ara ens posin Lola Flores!”. I com que hi havia un cert descontrol, un Beirut que en dèiem, qui contestava al telèfon era el primer que hi passava aprop, perquè no hi havia ni telefonista. “Miri, senyora, vagi a prendre pel cul”. Al cap de dos dies es van acabar aquestes trucades.

SP: Jo recordo inclús, no sé si és llegenda urbana o l’he desenvolupada jo com a fals record, que el Vendrell hi va haver una època que va posar bastant Camarón. I jo li vaig sentir explicar que hi ha un moment, la ràdio ja estava més feta, potser ja era El mínim esforç, o entre El lloro i El mínim esforç, un dia que hi va haver un enrenou perquè la gent trucava: “¿Com és possible? Per a això no feia falta que el meu avi passés a Argelers caminant”.

La frase era: “la centraleta està col·lapsada”. Hi ha un moment que el Vendrell pregunta: “Digueu-me a partir de quan es col·lapsa la centraleta”. “Dotze persones”. S’ha acabat la discussió. El mite de la centraleta col·lapsada, que a la ràdio era… de seguida que hi havia un mínim merder “la centraleta s’ha col·lapsat”. Tu t’imagines hordes de gent: eren dotze tios, que probablement sempre eren els mateixos: absolutament relatiu.

Que es pogués escoltar Camarón… I no només Camarón: grups africans, de Sud-amèrica… no era l’oferta musical anglosaxona de les radiofòrmules. Temes de vuit minuts i nou, que no eren una opció estètica: eren l’opció Mikimoto. El Mikimoto posava aquella sintonia llarga per entrar, perquè estava arribant a l’emissora. Moltes vegades començava el programa a casa seva. Agafava la moto i arribava just a temps. I ells igual. Anaven a buscar un gintònic o sabien que tenien un marge per arribar perquè el Caballo viejo durava vuit minuts. I després molt important en Salvà, el tècnic, realitzador musical.

QM: Sí, en Salvà, importantíssim.

SP: En Salvà tenia una importància brutal en aquestes complicitats. I la productora! [Eugènia Crexells] Era fer Ràdio Cincinatti en present.

JG: No hi havia tanta diferència entre la vida i la feina. Algunes vegades m’havia esperat quan sortíeu i havia anat a prendre copes amb el Vendrell.

SP: Això era possible. També ho és ara. Ara també hi ha grouppies que s’esperen que s’acabin els programes nocturns i se’n van a prendre copes amb la que gent que els fa. Te’n vas al Luz de Gas a segons quines hores i hi ha molta germanor. L’esperit aquest no s’ha perdut. També té molt a veure amb l’edat. El més gran era el Ramon Barnils que, a més, tenia fills. Però tots els altres anaven sueltos. Quan canvia el tema és quan el Quim té un fill. La tarda és ideal per a ells: és El mínim esforç. I no vol dir que deixin de sortir…

JG: Ah sí? ¿Per això vau canviar a la tarda?

QM: No, vam canviar a la tarda perquè al Vendrell no li trobàvem una noia.

SP: No servia de res acabar tan tard…

QM: Si s’acabava abans i anaves de copes abans, tornaves menys perjudicat.

SP: El Vendrell volia llevar-se tard, perquè tenia la pressió baixa. Li costava engegar. Era hipotens.

QM: Hipotens? Com els belgues de l’acudit.

SP: No el conec.

QM: Doncs l’hauries de conèixer. Diu: els belgues es lleven molt d’hora, però es desperten molt tard.

JG: I després vau desenvolupar fórmules noves, com el Dancin’ Days que dèiem l’altre dia.

SP: Sí, això és El mínim esforç.

QM: Si no hagués estat a la tarda no l’haguéssim fet. Va ser idea del Barnils, que jo al principi no acabava de veure. “Hòstia, ¿ara he d’estar mirant una telenovel·la que no m’interessa?”. Després vaig entendre que la gràcia era parlar d’una cosa que tothom podia veure en el mateix moment com si només nosaltres hi tinguéssim accent —accés, no accent—. Aquesta era la paradoxa.

SP: Va ser quan van començar a fer antena diària. Fins aleshores sorties en antena només de tant en tant. No era només el comentari sinó que era la manera com ho explicaves.

JG: A l’època d’El lloro hi ha moments mítics, com quan vau portar el conseller de Cultura a la discoteca.

QM: Ai, sí. ¿Com es deia?

JG: Joan Rigol.

QM: Són coses que ara no tenen cap mena de gràcia però en aquell moment era un hiperconvergent. No: era d’Unió. Híper d’Unió. Vam anar a aquell lloc del Poblenou, ¿com es deia?

JG: La discoteca 666.

QM: Es deia així? Hi havia nínxols i tombes. Ell allà aguantant perquè venien els dels diaris a fer fotos. Bueno, aguantant i pensant: “¿On m’he fotut, jo”. Conseller?

SP: Sí, l’impulsor del Pacte Cultural!

QM: Després hi ha l’intent d’apropiació dels partits. Em llevo un matí i veig la portada de l’Avui, evidentment: hi sortien les cares de cinc o sis persones com si estiguéssim a punt de fitxar per Convergència. Em vaig quedar…

SP: ¿Hi éreu els tres del programa?

QM: No, jo hi era. D’altres hi van acabar, de pet: Rahola, Villatoro… A mí ¿per què m’hi foten? Intentaven…

SP: Captar-te.

QM: Vaig pensar: aquests tios van molt forts. Suposo que després devia fer un article cagant-me en la mare que els va parir i ja està.

SP: ¿Paral·lelament vas començar amb la tele, amb l’Àngel Casas?

QM: Això va ser posterior, vuitanta-cinc, vuitanta-sis.

SP: Has de pensar que El lloro dura molt poc. Té molta repercussió i molta influència, però no és un programa de moltes temporades.

QM: Home, una mica sí. Tres com a mínim. No ho puc mirar a l’ordinador perquè ho tinc prohibit per la comissió de control [aquesta sessió és filmada i li hem demanat que tanqui la tapa de l’ordinador portàtil que hi ha al damunt de la taula perquè no aparegui en el vídeo] però podríem verificar-ho. És igual, era per aquella època. Coincidia a l’hora del guió que ens trobàvem al Cafè Espanyol del Poble Sec, ai del Poble Sec, del Paral·lel, amb Jordi Beltran i Xavier Montanyà, que n’érem els guionistes.

SP: Diria que el Beltran entra després que ho deixi el Xavier Sardà. A l’Àngel Casas original, un dels guionistes és Xavier Sardà, que ho ha de deixar perquè entra a La bisagra o no sé què. I una altra persona que també hi treballava i que després va saltar era l’Oleguer Sarsanedas.

QM: No em consta gens.

JG: ¿I quina mena de guions feies?

QM: S’havia d’entrevistar a fulano de tal. Doncs anaves a parlar amb ell a veure què en treies. Era la part per mi més desconcertant perquè no sabia mai què preguntar a ningú. Recordo un dia que hi havia…, ¿com es deia aquell porter, negre, de l’Espanyol?

SP: N’Kono.

QM: N’Kono!

SP: Racialitzat.

QM: Això: aquell porter racialitzat de l’Espanyol. No sabia què preguntar-li. Hi parlava cinc minuts perquè tampoc no donava per més i després m’inventava el que se li podia preguntar. No era una feina que els déus m’haguessin cridat a fer, perquè jo no sé preguntar. Això que fas tu, per exemple, jo no sabria fer-ho [fotent-se’n].

SP: Vas fer unes entrevistes als candidats per a La Vanguardia on vas demostrar un gran talent per a l’entrevista.

QM: Jo?

SP: Sí, home. Els hi preguntaves si sabien d’on venia el seu cognom i el 90% no ho sabien.

QM: Sí o no?

SP: Li deies al Montilla: ¿vostè sap d’on prové el cognom Montilla?

QM: Jo sí que ho sabia, perquè abans me n’informava.

SP: Tu t’havies estudiat tota la història.

QM: Això em va passar amb Ricard Ustrell. Quan treballava amb Antoni Bassas a Els matins de Catalunya Ràdio li vaig dir: “Ustrell, no havia sentit mai aquest cognom. Està bé. ¿No hi has pensat mai per què et dius Ustrell?”. Jo havia pensat: això té a veure amb Ullastre, Ullastres, tots aquests cognoms que tenen a veure amb el nom de l’olivera borda. Vaig arribar a casa, vaig buscar, i sí, sí, no m’havia equivocat.

JG: A El lloro també fèieu entrevistes. En vau fer un llibre i tot.

QM: Amb mossèn Ballarín… es deia?

SP: No, vols dir l’altre mossèn: Dalmau.

QM: No. Un mossèn com més de categoria.

JG: El pare Batllori!

QM: Mossèn Batllori, Pere Calders… Preparava preguntes. Però aquí no calia patir gaire perquè a Jordi Vendrell i Ramon Barnils no els calia un guió perquè tenien hores de coses possibles a pregunta’ls-hi.

SP: A més en Barnils era la curiositat en persona. I a més a més, era l’espontaneïtat. Això en un programa de ràdio tens el 50% resolt: saps que no hi haurà mai un blanc. Perquè el Ramon ja preguntarà el que sigui. I li interessava de debò. O sigui que si tenia el Batllori tenia coses a preguntar-li que li interessaven a ell. I això no t’he preu, tant per l’oient com pel que ho fa.

JG: ¿I tu quan t’hi vas afegir?

SP: Ui, molt tard. M’ho va dir el Quim o potser em va trucar el Cuní, no ho sé. O l’Albert Rubio.

QM: Sí, l’Albert Rubio era en aquell moment cap de programes.

SP: “Mira, hem pensat que facis una col·laboració”. Ja s’havia dividit perquè el Barnils, el Quim i el Vendrell feien coses diferents, en programes diferents. Van dir que volien fer dues coses: Bufet lliure, que cada dia era un programa diferent. Hi havia El Tricicle. El Joan Barril i el Joan Ollé un altre dia. Josep Maria Bachs un altre dia.

QM: En Bachs era molt bo.

SP: Nosaltres un altre dia. I al mateix temps havíem d’escriure una radionovel·la que s’havia d’emetre en un programa que es deia Xec en blanc. Això era el vuitanta-nou, que jo estava al [mobles] 114. Feia molts anys que coneixia el Quim. Jo vaig deixar de ser oficinista per ser radiofonista, però la idea era continuar fent les dues coses. I bueno, com que la ràdio també era una cosa fundacional i tota la vida m’havia agradat molt… Aleshores el Cuní va tenir alguna cosa a veure perquè era l’ex director de programes. L’Albert Rubio i el Pere Artigas, que era una altra figura important.

QM: Ah, sí!

SP: Hi havia tres persones que sabies que t’escoltarien i que, a més, després et convidarien a un gintònic i si havies fotut la pota t’ho dirien ben dit. És una de les coses que s’ha perdut. Ara la gent que fa ràdio no tenen ningú a l’altra banda, no tenen una resposta que els pugui estimular des de la complicitat. Recordo el primer dia que vam fer Albània, que ell i jo vam sortir cagant-nos en tot. I per sort hi havia aquests que et deien: “això està molt bé, això no”. Després vaig veure que feia falta algú de ràdio. El Quim sempre ho deia. Vam començar a fer algun programa especial dels dies festius, ¿com els hi dèiem?

QM: Festius intersetmanals.

SP: Això. Set o vuit programes l’any. I després el que fèiem eren col·laboracions en programes en els quals hi havia un radiofonista de debò. I sí que en vam fer moltes. Moltes vol dir moltes-moltes. Del vuitanta-nou fins gairebé el noranta-nou, nou o deu anys. Després ja vam començar a col·laborar també amb el Bassas i l’Empar Moliner. El director ens va dir que tenir-nos junts era molt car, per a la casa era un dispendi. I que havien decidit separar-nos [veu tràgica]. Com a l’escola.

QM: Vam fer una proposta.

SP: Vam dir: “tenim una proposta a fer-te. Com que això és molt car, nosaltres no venim i cobrem la meitat”. Durant deu segons la cara d’aquell home va ser de “no està mal vist, és un bon negoci”. No venim cap dia, no fem res però cobrem la meitat. Això li vam dir, en un despatx en sèrio. Va estar a punt de colar. Durant deu segons va semblar “ai, ai, que dirà que sí”. Vam començar a actuar, com si diguéssim, separadament. I després sí que va fer alguna cosa amb l’Empar. Mentre jo vaig continuar tot sol.





Estefania de Mònaco a Catalunya


JG: ¿I com va sortir la idea de la radionovel·la?

QM: No hi havia radionovel·les, en aquella època. No se’n feien. I una radionovel·la que s’anés confegint així, setmanalment, doncs mira… No sé per què vam preveure que la Carolina de Mònaco venia a Catalunya amb el Rainier i tota la família monegasca, i llavors eren rebuts pel president Pujol que estava encantat de la vida de tenir una trobada internacional. I aleshores a la Carolina li adjudicaven…

JG: i SP: A l’Estefania!

QM: ¿Era l’Estefania?

JG: Sí, sí.

SP:… li posaven un guardaespatlles.

QM: Era un mosso d’esquadra que si no me’n recordo malament es deia Oriol… Rodoreda? Oriol Rodoguega, perquè pronunciava amb un cert problema. I aquest mosso d’esquadra l’acompanyava per tot arreu, hi havia una relació molt distant.

SP: Van a Montserrat.

QM: I allà es troben una aganya gegant. Com de set metres d’amplada. Un monstre. I l’Oriol Rodoguega aconsegueix salvar-la. I aquí neix un amor apassionat. Està bé, anava evolucionant. Hi havia una cosa curiosa que és que de tant en tant també apareixia la Carolina.

SP: Siiií.

QM: Tots els habitants d’aquests països petits —Mònaco, Liechtenstein, San Marino— només follen entre ells. No follen amb un francès. Són estats petits que només poden follar entre ells. Amb un de Liechtenstein, amb un d’Andorra també, amb un de San Marino… I això crea una cerca complicació. Hi havia una escena, recordo, que la Carolina era en una banyera plena de xampany i amb tot de liechstenstenians, perquè amb aquests sí que podien tenir relacions perquè eren d’un Estat petit. I aleshores ens vam trobar que un dia va morir accidentalment en Casiraghi, el marit de la Carolina.

SP: Això mateix. L’Estefania es va casar amb el seu guardaespatlles.

JG: Va passar el que havíeu guionat.

QM: Bah, ja t’he explicat de què anava: una cagarel·la. I ja està. S’escrivia a màquina…

SP: Nosaltres ho escrivíem dos dies per setmana, s’enregistrava dos dies per setmana i s’emetia cada dia.

QM: ¿Vols dir? ¿O un cop a la setmana?

SP: No, cada dia una peça curtíssima dintre de L’aparador de la Neus Bonet.

QM: ¿No era de la Fina Brunet?

SP: Potser hi va haver una transició. Hi ha un problema de memòria.

QM: Ja està!

SP: Era una astracanada, que comptava amb la complicitat de l’oient. I que potser els que la van fer tècnicament com a radionovel·la la van fer d’una manera tan convencional que no sempre s’entenia. Era molt emfàtica, molt teatrera… matava la conya.

QM: Si estàs dient una bestiesa l’has de dir de manera seriosa. Hi ha un to d’humor no català —català, espanyol, francès…— que tendeix a pensar que la gent és idiota. T’ho-he-de-dir-de-ma-ne-ra-que-tu-en-ten-guis-eh-que-es-tic-fent-bro-ma. Agafa el model anglès, i americà!

SP: A mesura que sentíem que no anàvem bé els ho indicàvem, eh? “Sobretot dir-ho de manera…”. Ens ho vam passar molt bé, vam riure molt, jo vaig aprendre, perquè també lo que dèiem de la llengua. Per mi va ser collonut, però sí que és veritat que… i és evident que ara no es pot sentir. Són aquelles coses que tenen un moment i ja està.

JG: I en els darrers anys també heu anat col·laborant a la ràdio.

QM: Jo ho vaig deixar ara fa sis o set anys.

SP: Sí? Tant?

QM: Sembla mentida però el temps passa vo-lant [fa la ela geminada]. Si ho fas en conya potser sí, però no pots estar parlant i que dels referents te n’oblidis. Quan passen els anys passa cada cop més. “Estem parlant d’aquell polític que hi havia als Estats Units als anys seixanta… ¿Saps qui vull dir?”. Doncs no, no saps qui vull dir perquè no t’ho estic dient. No me’n puc enrecordar i no m’enrecordaré i com més m’hi esforci menys me’n recordaré. I en canvi estàs fent un article i pots —a no ser que tinguis bloquejat l’ordinador perquè no te’l deixin obrir [s’adreça a l’equip de rodatge]— buscar una referència de l’època: es deia Michael McMichael. I ja està: ja el tens. En antena no es pot fer si no ets dels que van amb una tablet i ets capaç d’estar parlant i anar buscant, però llavors també es perd el fil.

SP: A part que ell guionava. Jo jugo a la ruleta russa. Jo vaig a pèl, hi penso molt però no escric res. Suposo que l’esforç que ell feia d’inversió també hi devia influir, ja no compensava, ja no t’ho passaves bé.

QM: No, no, no m’ho passava bé. Cada cop m’ho passo menys bé, amb tot. No puc mentir.

(Agafo aigua d’aquesta, no crec que això destorbi la gravació. Aquesta no és de la bona, la bona és allà amagada).





Les xarxes


JG: Tu fas servir molt les xarxes: Twitter. I en Sergi no. ¿A favor i en contra de les xarxes?

SP: Jo no estic en contra. Tampoc utilitzo els mòbils però no estic en contra. És que si no, se’m complica molt la vida. A més soc molt addicte, de caràcter, i ja em conec, si hi entro, ja estaré enganxat per sempre. I sobretot és un problema que no tinc… Lo del Twitter i tal l’utilitzo com un instrument per a la feina, un instrument collonut: ho dic tal qual. La dosis en que jo ho utilitzo és d’anar a buscar les coses que m’interessen en un moment molt determinat. Per exemple: la nit dels atemptats del Bataclan vaig seguir tot el tema aquest per Twitter perquè si posava la ràdio havia de buscar una ràdio per internet que fos francesa i que estigués donant-t’ho. De ràdios franceses només en trobaves una i llavors lo que vaig veure de Twitter és que al mateix temps que tenies totes les informacions dels mitjans tenies algunes informacions dels veïns. I amb el tema del futbol, per exemple, hi ha moments que va molt bé.

Tens una percepció: és com un termòmetro. Et poses el termòmetro. “Home doncs aquí es detecta que passa això. Et matisen coses, en el moment. No estic en contra. Estic en contra de la tonteria de Twitter. Per també hi deu estar en contra la majoria de gent que està al Twitter i que té dos dits de front. I, després, el tema és el temps. Si m’hi enganxo ja no faré res més a la vida. I com que tinc la sort de tenir una vida d’oci bastant organitzada… Per exemple, el tema de l’ordinador i de les sèries se m’ha menjat molta lectura. Si ara em foto a Twitter ja no llegiré ni un llibre. Lectura, cinema, sèries, internet, diaris, feina… A mi no m’hi cap més, no sé com s’ho fan els que poden.

JG: Vaig llegir que tenies dos ordinadors, un amb internet i l’altre sense.

SP: Això fins fa cinc anys, que es va morir un dels ordinadors, i ara només en tinc un, connectat. Quan escrivia el que són els contes o tal, que eren sessions llargues diguéssim, el que procurava és fer-ho amb un ordinador que no tingués connexió. Perquè si no, estàs sempre enganxat. Ho he après a controlar però tenia raó. Tens un dubte i aquell dubte no és mai un dubte i prou. És la penúltima copa. “Et diuen: va Sergi, home, va, no te’n vagis. Fem una última, fem una última…”. No és veritat: no serà una última. Per tant has de ser radical i anar-te’n quan toqui anar-te’n. I aquí és el mateix: “què hi poso, Oslo o nosequé. Oslo. I ja tires cap a Oslo. I ja comences. I no estàs pel que has d’estar. Fins La gavardina [dins de L’art de portar gavardina, 2018] ho vaig escriure tot amb un ordinador sense connexió i m’anava molt bé perquè podia fer sessions de quatre o cinc hores seguides de correcció. Un cop has acabat el tema manual i després les correccions sobre paper imprès que sempre són diferents de la pantalla, el fet de treballar amb un ordinador sense connexió m’anava molt bé. Ara ja no tinc tants mitjans i m’he de conformar amb resistir la temptació.

JG: ¿Manual vol dir manual?

SP: La primera, manual, sí.

JG: Ah, sí? ¿Escrius a mà?

SP: I molta correcció sobre paper. Ara, hi ha molta feina que és sobre pantalla. Faig lectures d’adjectius. “Vaig a buscar si n’hi ha masses”. Aleshores faig una lectura que només em fixo en els adjectius. Després amb això dels programes aquests de textos passen coses estranyes. Els que venim de la màquina d’escriure… Hi ha un dia que descobreixo que en el programa aquest pots saber quantes vegades poses una paraula —has d’imaginar-te una persona molt maldestra, eh, amb els temes informàtics—. Descobreixo que poses, no sé, patata i diu: “has dit vuitanta-quatre vegades la paraula patata”. I jo pensava: déu n’hi do. Em va agafar la dèria que utilitzava massa la paraula però. Aleshores entro i poso: però. I surt: “Ha utilitzat dos-centes vint-i-quatre vegades la paraula però en tot el llibre”. Hosti, una depressió durant un dia. Tot el dia: “haig de fer una lectura contra els peròs i matxacar-los”. Que me’n vaig carregar seixanta o setanta, eh? Però després, a la nit, vaig parlar amb el meu germà d’una altra cosa i em diu: “¿I tu com saps si son molts o pocs?”.

JG: ¿Amb l’Antonio?

SP: Sí. “Igual dos-cents vint-i-quatre són molt pocs”. No se m’havia acudit: digue’m també subnormal. Sí. No se m’havia acudit que no tenia res a veure saber la quantitat d’una cosa amb la cosa en sí. I això, ah sí, ve a tomb dels ordinadors.

JG: Jo recordo que tu Quim anaves amb l’article en paper a la butxaca tot el dia i que hi anaves fent correccions.

QM: Això, on?

JG: Quan fèiem l’exposició. Portaves l’article escrit.

SP: Imprès!

JG: I anaves apuntant, anotant, tocant…

QM: Ara no me’n recordo. Però ho feia molt. Feia una impressió en paper, corregia el word i, finalment, ho col·locava en pantalla [en la maqueta del sistema del diari].

SP: De Twitter sí que devies ser dels primers.

QM: Nooo. Primer vaig entrar, després me’n vaig esborrar, i després vaig tornar-hi. ¿Quant deu fer? ¿Ara som al 2023? Potser fa onze o dotze anys. Primer, per la informació, això que deia en Pàmies, totalment d’acord. La informació que reps és la primera. Abans sempre el primer que et donava informació era la ràdio, després els digitals. Ara qui primer et dona informació és Twitter, després els digitals. I després la ràdio. I perquè és molt divertit. És molt divertit vacil·lar i, sobretot, descol·locar o no seguir el rotllo d’insultar ideologies, d’insultar persones. Això em diverteix. És clar, jo no tinc vida social. La vida social que tinc és aquesta i només faltaria que m’hagués de privar d’aquesta. És un joc.

JG: Al principi deies que era com una greguería: una cosa sintètica.

QM: Ahh, sí. Això és veritat: tenies cent-quaranta espais i havies de ser molt, molt concís, i havies de treure’n tota la palla. Després ho van doblar ¿a dos-cents vuitanta? Bé, tampoc no és… Ara diu que en volen fer dos mil cinc-cents, no, no, més: quatre mil deia Elon Musk. Bueno, que faci lo que vulgui. Tu pots continuar fent quinze paraules. Els bons eren això. Sí, és veritat, no me’n recordava.

JG: Jo no tenia Twitter i me’l vas obrir tu perquè no em robessin el nom.

SP: A mí ja me l’havien robat, ja. A Twitter, a Facebook, a tot.

JG: I vas fer la pàgina de la vikipèdia a un munt de gent que no en tenia.

QM: És que és divertit, és com un patró, un pattern que en diuen, per introduir els codis que faran que una lletra sigui negreta i l’altra cursiva i l’altra tal. Ara fa molt de temps que no, perquè han anat canviant les normes i me n’he oblidat. Me n’he atipat. Però Twitter està bé: està bé, està molt bé.

JG: ¿I tu quan escrius, estàs connectat sempre?

QM: Aviam, quan escric tinc la connexió però les minimitzo totes.

SP: Amb lo que sí que soc bel·ligerant és amb la importància que li donem a Twitter als mitjans de comunicació. Com ha substituït la realitat. Sobretot entre els periodistes. Jo crec que el gremi que més fa servir Twitter, que més disfruta i que més n’extreu material són els periodistes, perquè un periodista connectat a Twitter ja no ha de fer res més: no cal que s’amoïni de fer trucades, de quedar amb gent, d’anar als llocs… Només amb aquest periodisme que es basa en les polèmiques endogàmiques i internes, amb això sí que m’he posat de vegades molt… perquè a més a més quantitativament no em sembla just. Va haver-hi un temps, ara no sé per què fa temps que no ho he mirat, però el moment àlgid de Twitter a Espanya era un 8%. Si em diguessis: 92% de la població té Twitter: parlem-ne. Però, un 8%? I tot el dia a la ràdio, sobretot a la ràdio que és el que jo més consumeixo, em desesperava molt la submissió, una mena de submissió de continguts basats en Twitter.

QM: Hi ha també digitals que viuen d’un tuit que ha fet un tio. D’això n’extreuen conclusions!

SP: Ara! Això a esports és especialment escandalós.

QM: Però està escampadíssim per tot. D’un tuit que no diu res i que està escrit amb la voluntat que no es pugui agafar per cap banda, fan unes teories de conspiració, i en treuen els caràcters necessaris per cobrar aquella peça com un article.

SP: Hi va haver un moment que als informatius hi havia twitter —això s’ha corregit, eh?—. Un tuit formava part d’un butlletí d’informació. Jo entenc que pot haver-hi algun tuit… Imaginem que Putin fa un tuit dient que la guerra s’ha acabat. Sí, sí: és informació. Hi ha d’haver maneres d’explicar això sense necessitat de mostrar-te tan submís a la moda. I repeteixo: en moltes ocasions és una prestació substitutòria de la imaginació. I aleshores ja no cal ni treballar, no cal ni crear ni inventar, i inventem en canvi polèmiques inexistents, problemes inexistents sobre gent que té una joguina. I és quan em prenia la molèstia d’esbrinar quants eren: si són un 8%. “No, ara són el 50%”: jo callo. M’ha semblat una derrota del periodisme en molts aspectes, inclús de l’entreteniment. No és el mateix una persona que crea un personatge, que crea una situació, que crea una secció pròpia, que fa una radionovel·la o el que sigui, o una bona secció sobre cuina, que una persona que es limita a comentar els tuits.





‘De los periódicos’


JG: Una vegada, Quim, vas dir que volies ser l’Ero, que feia aquella secció a La Vanguardia que es deia De los periódicos. Vaig pensar que em collonaves i després he anat llegint i he pensat, “déu n’hi do com s’hi assembla”, perquè has fet servir bastant el recurs d’utilitzar la premsa com a font per a després fer el teu comentari.

QM: Era un senyor que tenia una columna, un bitllet, a les pàgines de La Vanguardia, cap al mig, i que passava desapercebut perquè ningú no li donava gaire importància. A mi m’agradava molt. Deia: “un cotxe s’estavella contra el restaurant Cuba de Janeiro. De los periódicos”. No deia ni de quin diari era ni deia res més, perquè aquesta notícia l’havien donat molts diaris. A partir d’aquí elucubrava. No li donava cap importància. Vaig descobrir que era un senyor gallec.

JG: Sí, Álvaro Ruibal.

QM: Feia aquesta col·laboració. I la va fer durant anys i anys i anys. Jo era jovenet i ell ja hi era. I em vaig fer gran i encara hi era. ¿I jo ho deia per collonar? No. Suposo que també ho deia perquè, així com hi ha articulistes que admires i que són reconeguts per molta gent, també hi ha articulistes que passen desapercebuts perquè ningú no s’hi fixa. És que m’agradava, no era cap mentida.

SP: És el que feia ell també. Pensa que quan no hi havia internet comprava totes les revistes del món.

QM: Home, totes no. Les que podia.

SP: Moltes més que qualsevol articulista mitjà. Segur que hi havia altres casos. Al no haver-hi internet ens hem d’imaginar un altre món. Per exemple una cosa que tu i jo practicàvem constantment era la trucada tècnica. Ara això ho resol Google. Però jo recordo trucar-lo a ell i dir-li: “escolta, ¿tu recordes una pel·lícula…?”. Això era constant. Perquè, és clar, estaves fent un article i de cop i volta pensaves: “a veure si això…”. Llavors: trucada. Perquè és clar com que consumíem molta informació de diaris i revistes i teníem —diguéssim— la passió aquesta, entre els dos podríem cobrir un territori informatiu. Jo li deia: “doncs jo recordo una pel·lícula que tal”. O ell em deia: “no, sí, hi ha una tradició escocesa…”. Aquest intercanvi es va acabar amb internet. I quan jo vaig fer una imitació a El País, de trenta-un articulistes, un dels primers va ser el Quim, i vaig fer un article com si el Quim hagués escrit aquell article, i me’n recordo que li vaig enviar. “Mira’t si hi ha alguna cosa”. I l’única cosa que em va canviar va ser la referència del diari. “He leído en el…” —i em vaig inventar un diari—. “Tot perfecte però si em pots posar The Dooganooga Daily…”.

QM: Aquest és un diari inexistent que surt en una de les cròniques que enviava des de Bucarest…

SP: Imagina’t!

QM:… quan la caiguda del Ceausescu. Que jo havia conegut un periodista de The Dooganooga Daily, i que ens havíem fet molt amics.

SP: Jo havia fet una imitació, una paròdia. El meu no es deia Dooganooga, es deia Herald Atlanta Pollas i aleshores venia tota la digressió. I ell em diu: “no, no, jo no canviaria res, però canvia’m el diari”.

QM: Jo em vaig dedicar bàsicament a comprar dos diaris anglesos que eren The Guardian i The Independent.

SP: I italians!

QM: El primer Independent, que publicava pàgines en llatí. Pàgines en llatí! I el dia que es va obrir el túnel entre França i Gran Bretanya, a la primera pàgina va aparèixer l’article —que el tinc desat perquè evidentment el vaig retallar—, un article en franglish: “par le news on a suivi this very great impression”. Això! I era la notícia! Feien la paròdia de la notícia en la notícia! Era un diari excepcional. L’Independent. I després comprava La Stampa, si no recordo malament…

SP: I La Repubblica.

QM: I La Repubblica. I després La Repubblica em va inflar els pebrots perquè —en època predigital!— feien servir ja el clickbait. Et fotien uns titulars que pensaves: “hòstia!”. Et prometien l’oro i el moro. I després, quan entraves al text, no hi havia ni oro ni moro. Era tan inflat el titular que sempre et decebia. I vaig continuar llegint La Stampa perquè hi col·laboraven també, com era…? Franco… Fruttero i Lucentini… Carlo Fruttero i Franco Lucentini! Eren dos escriptors que havien escrit novel·les a quatre mans, que és un cas molt estrany, novel·les que després van passar al cinema i que van ser grans obres del cinema francès. Eren uns columnistes excepcionals. Jo pensava: “¿com poden treballar a quatre mans?”. Recordo l’època que hi havia l’Umberto Bossi, amb la Lega Nord, que va dir que independitzaria la Lombardia: la Padània, perdó. I van fer tota una ruta pel riu Po, una ruta de reivindicació de la Padània, i aquest parell es van fer fotos amb cascos, vestits de militars, seguint la ruta aquesta. Les cròniques eren excepcionals. De Catalunya hi van anar dos representants: Àngel Colom i Colom i Pilar Rahola. Però ells hi anaven de debò, no com el Fruttero i Lucentini.

JG: I aquesta cosa de…

QM: Perdona: que tenen un llibre de poemes amb un dels millors títols que jo he vist mai. El llibre, a més a més, és bo. Però el títol de llibre de poemes, poesia lírica, es diu L’idraulico non verrà: el lampista no vindrà. Llibre de poemes.

JG: Sembla el poema de la cabina telefònica, això!

SP: “Vandalisme urbà”.

QM: El lampista no vindrà. Toca’t els ous!

[Morrosko Vila-San-Juán, que està filmant la sessió, li diu al productor Toni Marín: “¿pots fer una palmada?”, per acordar imatge i so de l’enregistrament]

QM: ¿Què ha estat això?

SP: No, ha matat una mosca.

JG: I aquesta idea d’introduir en el periodisme que sempre és tan seriós coses falses, coses apòcrifes, coses que són mentida, diaris que no existeixen, llibres que són inventats… és una cosa nova.

QM: Algú ho havia fet.

SP: Vila-Matas, ho havia fet.

QM: Jo ho faig des de sempre.

SP: “El error de Quim Monzó”.

QM: Ai, sí, que bo.

SP: Un article d’El Periódico que acabava dient “Como dijo Josep Pla, caminante no hay camino”. I aleshores envien una carta que deia “El error de Quim Monzó”.

QM: No era una carta, era un article en un altre diari, d’un novel·lista ja mort, per tant no en direm el nom, molt ofès perquè, home, ja està bé, quina ignorància: no saber que “caminante no hay camino, se hace camino al andar” no és de Josep Pla… Era l’època aquella que tothom es fotia Pla a la boca. Tothom esmentava Pla: pobre home, deixa’l descansar una mica. A més s’inventaven coses. I després va venir quan els polítics espanyols van començar a fer servir Pla constantment quan venien aquí de visita. “Porque como decía Pla esto es una collonada”. Josep Pla i tothom!

JG: Van canviar l’Espriu per Pla.

QM: Sí. De l’època de la transició, La pell de brau. Després van veure que l’Espriu no els interessava i van agafar el Pla. Bueno, això: aquests errors falsos…, segur que ho ha fet molta gent al llarg de la història.

JG: Però és un tret molt característic teu, des de l’època en que col·laboraves a la revista Canigó, a finals dels setanta, que era ple de paròdies.

QM: Jo recordo una vegada, firmant llibres, quan encara anava a firmar llibres, que va venir un senyor i em va dir, amb un accent italià: “Escolti, vostè posa aquests noms, Giacomo Sborra, Gianluigi Pompino… ¿Ja sap què vol dir això?”. Si no ho sabés, no ho posaria.

SP: Quina gràcia tindria?

QM: Devia pensar: “aquest tio és capaç de posar així, a la babalà una absoluta marranada”. Em diverteix: què vols que t’hi digui.





Dinar amb frontal


JG: Tu també ho fas?

SP: Jo no, vaja, no tinc aquesta consciència. D’haver-ho fet alguna vegada, però no, no. És una gamberrada clàssica d’ell.

QM: Jo tenia un llibre de poemes que adorava. I a Twitter el vaig fer servir bastant. Sempre que la gent era en un lloc: “now I’m at Tres Torres”. En anglès directament. I jo deia: “now I’m reading Farting by myself”. Petant-se, fent pets, per mi mateix. By myself és una manera una mica engolada de dir-ho. “Però aquest llibre, no l’he sabut trobar…”, —em deien—.

SP: Aquesta cosa gamberra hi és. N’hi ha multitud de casos. Forma part de la bèstia.

JG: Em vas explicar que un cop van trucar a la porta del carrer: “Ascensor!”. El tio que venia a reparar l’ascensor. I tu vas anar a buscar el diccionari i els hi llegies la definició.

QM: ¿Jo això ho feia? No em sona.

JG: Sí, sí.

QM: ¿T’ho havia explicat jo? Doncs potser sí [es descollona].

JG: I l’altra és que agafaves un taxi que portava la ràdio molt alta i movies els llavis sense emetre cap so.

SP: Aleshores el taxista baixava la ràdio.

QM: Quan la ràdio era molt forta, jo parlava d’una manera tan fluixa que era evident que ell no em sentia. Llavors la baixava. “Sí, sí, agafi pel carrer aquell”. Però això ho ha fet tothom. És com la broma aquella que quan et truquen: “¿és vostè el propietari de la línia?”. Dius: “no, ho sento, però en aquest moment està agonitzant. Era el meu pare i acaba de morir”. Llàtzer Moix també ho explicava en algun article, que ho havia fet. [Posa una veu solemne] Per què, sinó, ¿què és la vida?

JG: Tu Sergi havies explicat que havia anat a un restaurant d’aquests de poca llum amb un frontal.

SP: Home!

QM: Això sí!

SP: El restaurant del costat de la ràdio.

QM: Quin era?

SP: Aquell tan modern que van obrir.

QM: Aquell de sota, amb tot de pantalles.

JG: El Network!

SP: Allà va anar ell amb un llum d’espeleòleg i el va encendre.

QM: Això ho vaig fer sovint.

SP: Més sofisticat, encara: vam fer un viatge, curt, a l’Empordà, i després vam anar a veure el Barnils, un estiu que estava suelto. I vam estar dos o tres dies. Vam anar a una cosa del Cinto Verdaguer.

QM: A Cadaqués.

SP: A Cadaqués vam acabar, exacte, amb el Barnils i tal: a casa del [Oriol] Castanys i del [Oriol] Bohigas i tot allò. En un restaurant, sensacional. Lo dels restaurants, ja ho saps tu, és infinit. Estàvem allà, entrem. Era un tipus de restaurant popular que entenia que les copes havien de ser molt petites. I el Quim diu: “si us plau, ¿pot portar unes copes una mica més petites?”. Això és l’humor… A mi no m’ha dit: “ara farem això”.

QM: D’aquesta no me’n recordava.

SP: La cara… Tot això t’ho has d’imaginar amb les cares, no? El tio quan el veia amb la llum enfocant la carta… Brutal. No era una cosa impune de tio tímid. I lo de: “si us plau, unes copes una mica més petites…”. No podies pensar que t’estava collonant. Havies de buscar-te la vida.

QM: Un dia, amb el Vallcorba, a Capellades, que vam anar a un acte del molí paperer que feia el paper que es comprava a Quaderns Crema. Hi havia altra gent de l’editorial, que estaven insistint que —jo bevia vi negre— estaven insistint que amb aquell peix un vi blanc tal que tal. No, no. “No, això no, perquè soc alcohòlic i no puc beure”. “Ah, vale, vale”. Vaig rebutjar perquè em tocava molt els collons que volguessin que begués un vi de… I aleshores quan vaig acabar: “¿Alguna cosa més?”. “Porti’m un vodka. Pot portar l’ampolla amb gel”. Hi havia Anik Lapointe i en Vallcorba. El tio també fa cara de “¿però aquest tio no ha dit que era alcohòlic i que no podia beure vi?”. Perquè era un vi que no volia. En canvi, Absolut Vodka sí. Però prou de batalletes.

JG: Una última.

QM: Ets tu qui provoca que això es vagi dilatant…

JG: Et va venir un missatger que volia que li posessis un segell.

QM: Això és verídic. Era al principi que vivia aquí [al costat del Paral·lel]. I em diu: “m’hauria de posar el tampó de l’empresa”. “És que no soc cap empresa, soc jo. Li faig la firma”. “No, no, amb un tampó”. Jo tenia un tampó del Mickey Mouse, que li havia comprat al meu fill. Amb la cara del Mickey Mouse. Un tampó preciós. Vaig mirar, [pica tres cops a la taula] ai perdó. Vaig sucar bé. Pam! “Perfecte, gràcies”. O sigui: ¿per què havia de ser un tampó? ¿La firma no val? Un tampó, una empresa, vale, ja ho entenc. Però un tio privat, per dir-ho així. En el sentit de…

SP: No el de la revista porno.

QM: No privat de que vas privat. Això. D’aquestes n’hi ha cinquanta. Si et fixes en la literalitat de les paraules i en l’ús que se’n fa.





El porno


JG: Una novetat teva va ser que vas començar a parlar de porno amb normalitat als articles.

SP: I als llibres.

JG: Ara potser estaria mal vist.

QM: En aquella època —també s’ha d’explicar per a la gent que no ha viscut aquells anys [posa veu dramàtica] negres—, durant el franquisme, l’exhibició del cos, l’erotisme, la pornografia, estaven prohi-bits! Una de les grans conquestes eren les revistes porno. El primer viatge que vaig fer fora de Catalunya va acabar —fora de Barcelona, perquè a Catalunya no havia anat enlloc, vaig anar després a recollir el premi Bertrana a Girona, que no hi havia estat mai—. Bueno, és igual: primer viatge que faig i me’n vaig a Suècia. “Suècia…”, pensava. I esclar, ni el museu tal ni el museu qual. Me’n vaig anar a l’adreça de la revista Private. Un carreró estret, assolellat. Vaig entrar a la botiga. Era com qui va a Lourdes. “Hosti, la Mare de Déu de Lourdes!”. Vaig comprar un exemplar, perquè no donava per més la cosa. I a la tornada, quan passava per la duana —tot això era un viatge en tren— vaig dissimular aquest únic Private dins un disc del Pi de la Serra de [la discogràfica] Le Chant du Monde.

JG: Que també estava prohibit!

QM: La pornografia havia estat vetada durant dècades i dècades. Per tant, era un gust poder veure pornografia. I quan van aparèixer aquí les revistes porno…

SP: I les sales X, i les botigues X.

QM: Sí.

SP: En vas anar parlant als articles, a mesura que s’anava normalitzant n’anaves parlant.

QM: Recordo haver anat a un cine X i l’ambient era bastant sòrdid. Era com l’època dels bars topless. Recordo haver-hi anat a un, a Marià Cubí pujant cap a Muntaner —no sé si se n’ha de dir pujant—, a mà esquerra. Hòstia. Era la cosa més trista del món. Però, bueno, ho havies de veure i un cop vist això dius “ja m’he fet la idea de què és aquesta cosa”.

JG: Surt en una escena de La magnitud de la tragèdia [1989].

QM: ¿Lo del bar aquest?

JG: El protagonista se’n va de putes o una cosa així.

QM: Ah, sí.

JG: I és l’ambient aquest sòrdid que expliques.

QM: Més que no pas excitant és decebedor.





Central de comandes


JG: Al costat d’això de l’Ero, també en fas molts d’observació directa. De coses que passen. En un bar a una senyora li cau una forquilla, la canvia i li posa al marit [La forquilla, a dins de Mil cretins, 2007]. D’aquest detall en treus una conclusió sobre la indiferència i el cansament de la vida de parella.

QM: Sí, i sé a quins restaurants això ha passat. Si mires veus moltes coses.

JG: Els que hi apareixen, ¿es queixen?

QM: No perquè en aquest cas de la forquilla no s’esmenta ni el restaurant ni els clients implicats. Als clients tampoc no els coneixia personalment, no els podia donar un nom. Quan critiques un restaurant o un bar, sí que es poden queixar si la crítica és sagnant. Però moltes vegades el que fas és: com que els errors o els vicis són compartits per molts d’aquests llocs, fas una explicació genèrica. La puta mania aquesta que et diuen si vols formatge en un entrepà de llom. “¿Amb formatge?”. No, si volgués un entrepà de llom amb formatge hauria dit: “un entrepà de llom amb formatge”. No vull barrejar carn amb formatge. Però això no ho fa un: ho fan molts. “Un entrepà”. “¿Amb tomàquet?”. No, ja li diré si hi vull tomàquet. A mi el pa amb tomàquet m’encanta. Però ha de tenir unes condicions. El pa ha de ser bo, d’una determinada manera…

JG: Tu, Sergi, fas més aviat articles de crítica cultural.

SP: Quan m’he de posar el barret de cultura, sí. Perquè com que jo faig periodisme a la carta… Jo tinc una central de pedidos.

JG: De comandes.

SP: Em fan comandes. “En volem un de…”. Jo dic: la carta meva és futbol, cultura, tele. I altres: manifestacions de l’Onze de Setembre. Coses en les quals m’he especialitzat. Va molt cenyit a això. Per això quan parlàvem dels llibres d’articles i tal té menys sentit. És més momentani, és més de solucionar. Amb els que sempre m’han donat confiança als diaris els hi explicava, no, que als diaris és sempre de cintura cap amunt o de cintura cap avall. De cintura cap amunt normalment hi ha bufetades. Gent que vol ser corresponsal, que volen estar en una columna d’opinió: això sobretot als anys vuitanta o noranta era molt descarat. Després ve cintura cap avall. De cintura cap avall moltes coses ningú no les volia fer. Jo vaig pensar: ostres, cintura cap avall, apart que el risc és menor, en el sentit que no t’exposes tant ni has de ser tan solemne, hosti, aquí hi ha feina, hi ha un nínxol de negoci. I jo gairebé diria que em vaig especialitzar. Llavors no feia política, no feia opinió, tot i que de seguida vaig començar a fer-ne, eh? Però oficialment no en feia. Cintura cap avall era futbol, tele —sobretot tele i futbol—, i després ja vaig començar a fer-ne altres.

Quan dius: tu ets molt de llegir… Home, a la secció de Cultura. La sort, a Cultura de La Vanguardia, és que et permet parlar del que vulguis. Des de política, filosofia, coses molt més costumistes, si tu vols, impressions que podrien servir en una altra columna. També haver fet, durant els últims anys, la columna de l’estiu, diària. S’ha com barrejat. S’ha creat com un híbrid en el qual a l’estiu també parlo de llibres. És com si utilitzessis el teu repertori de recursos. A la gent li interessen moltes coses de manera simultània.

No te perquè ser allò del Porcel. “Pàmies [fa veu de Porcel, que no li surt gaire], si fas mai això”. No sé perquè l’imito com si fos de La Garriga. “Si fas això sobretot no li fotis l’hòstia cada dia al mateix”. Això va ser un consell grandiós. Però, és clar, ell havia de parlar de política. Tu imagina’t haver de fer un article sobre la guerra d’Ucraïna. Ostres, és que ho trobo tan admirable. Per fer-ho bé. Per fer-ho patillero… Si mai et toca escriure un article sobre Ucraïna: “acabo de llegir un llibre d’Ucraïna” o “he anat a portar la roba per la gent d’Ucraïna” o “he portat medicaments que m’han dit que a una farmàcia…”. Saps? O aniràs portant a la cosa petita, tornant al carro de les coses petites.

Una altra cosa en la qual em vaig especialitzant a mesura que passen els anys són necrològiques encobertes. De cop i volta es mor algú i et surt. Això a l’estiu… És mor el [Enric] Bañeres i tu ets el columnista de La Vanguardia. O és mor el Pérez de Rozas. I van i es moren la primera setmana d’agost. Hi ha un punt també que tu has de parlar del que et toca parlar. Quan es va morir Carlos Pérez de Rozas. Ostres, el vas conèixer, tens coses per explicar. Però no des d’una òptica transcendent. Quan es va morir en Bañeres va sortir una necrològica a La Vanguardia que era excepcional. Ara em sap greu no recordar-me de qui la va fer [Albert Turró]. Jo això no ho sé fer. No tinc el coneixement, ni la preparació, ni l’arxiu. Però en canvi puc fer una columna sobre el Bañeres, que t’agradarà o no t’agradarà, però és honesta, t’explicarà lo que explica.

Això també m’ha anat bé, lo de l’estiu: la gent et demana un menjar que no havies cuinat mai. El 17 d’agost un boig atropella a La Rambla disset persones, bueno un boig, els mata: un assassí. Durant dos o tres dies només podies escriure sobre això. Tu imagina’t: “EL GAZPACHO. Estoy en Camprodon y me estoy tomando un gazpacho algo ácido”. Ostres, no. Acaben d’atropellar disset persones. T’has de buscar la vida. Què feia jo? Me n’anava cada dia allà mirant. I trobava l’element que et podia servir.

Jo vaig molt a la comanda. Les comandes, els albarans: em ve de l’època d’oficinista. Una de les paraules que més m’agrada és albarà. Tres as, a més deu ser d’origen àrab… La factura no s’ha de menysprear. Factura és important, però albarà! “¿T’ha donat l’albarà?” Amb el segell del Mickey Mouse!

JG: Tu deies l’altre dia que fas articles d’opinió sense opinió.

QM: El que jo voldria fer. No sé si ho aconsegueixo. El que m’agrada, moltes vegades, quan acabes l’article és: ¿això va a favor? ¿en contra? Jo mateix no ho sé, perquè l’únic que necessites és una excusa i un nombre determinat d’espais i donar-li una certa solta. Ho pots aconseguir o no. Seria el meu somni.

JG: Recordo que una vegada et van preguntar què opinaves del Real Madrid i vas contestar que era un equip que portava els pantalons i la samarreta del mateix color que el Sevilla i el València (era l’època que el València encara portava els pantalons blancs).

QM: A mi el futbol em serveix per escoltar quan els programes de ràdio de les nou del vespre queden anul·lats. L’altre dia vaig escoltar l’Espanyol, ¿contra qui jugava?

SP: ¿El Cacereño?

QM: No, amb el Cacereño era el Madrid. Vaig escoltar l’Espanyol, perquè és la cantarella aquesta, quan vas al llit. I de vegades estic escoltant partits del Barça, que m’interessa més, però també quan ho xerren i quan ho expliquen i no em convencen les explicacions, és perfecte per adormir-te: “tanco una estona, deixa’m rumiar, perquè si sento la ràdio no puc rumiar, i ja tornaré a engegar d’aquí a una estona. Tanques i ja no tornes a engegar fins al matí que dius: “hòstia, ¿com van quedar?”. Perfecte. Aquesta és la meva vida futbolística. Els partits de bàsquet em costen molt. Ja em costen vistos. Però per la ràdio…

JG: ¿Aniràs a veure el teu net com juga?

QM: Hauria d’anar-hi, però és divendres 13, si no m’erro, i això presagia… Hauria d’anar-hi però no sé si ho faré. També depèn de l’hora. De vegades te’l col·loquen que son les sis de la tarda. A les sis de la tarda jo ja vaig amb pijama. No puc anar amb pijama al poliesportiu.





Una samarreta de Cruyff pintada amb retolador


JG: ¿La relació amb en Cruyff ha estat una de les coses més importants que has tret del futbol, Sergi?

SP: Jo amb el Cruyff he sigut idòlatra. És la primera figura que puc idolatrar lliurement a casa meva sense que em cridi ningú l’atenció i passant totalment desapercebut. L’interès pel futbol és nul.

QM: El teu pare sí!

SP: Però el meu pare estava fent la revolució. El meu pare té una gran afició futbolera de quan era jove i de quan era gran. Però al mig hi ha un forat negre. Perquè l’essencial era la revolució, la lluita del proletariat i l’antifranquisme. Llavors, en aquest context, al meu germà no li interessa per a res el futbol. A la meva mare no li interessa per a res el futbol i li interessa tot lo altre. De tots els mites del meu voltant, l’únic que puc triar, com una cosa d’afirmació de la personalitat, és el Cruyff.

És el seixanta-set, jo tinc set anys, els meus amics són molt futboleros, i de rugby també. Som tres amics, un d’ells ha acabat sent comentarista de Canal+ a França, però havia estat jugador de rugby important, en un equip que es diu Racing Club de París: Éric Blanc. I l’altre és el Rodolphe Modin, un que va acabar sent també de la selecció francesa de rugby i que es va retirar per una lesió. Amb aquests no he tingut relació des dels onze anys. Jo els he anat seguint. Aquest és el nucli fundacional. A l’escala on visc són els nens més o menys de la meva edat. I l’Éric té tele. Tots són comunistes, a més a més, perquè és una escala comunista. La municipalitat està regida per un comunista, i aquests són uns edificis nous que n’han fet vivendes socials. Qui no és comunista està a punt de ser-ho. La vida social del nen és tot el dia al carrer. I tot el dia al carrer futbol, i futbol amb aquesta mena de gent: futboleros normals. I llavors descobreixo Cruyff a través de la televisió de l’Éric Blanc.

JG: Quan jugava a l’Ajax.

SP: Jo ja soc un fanàtic del Cruyff abans que vingués al Barça. Quan faig deu anys li demano una samarreta de l’Ajax a la meva mare. Aleshores no hi ha el comerç de samarretes, no hi ha botigues on te’n puguis anar a comprar. La meva mare em regala una samarreta —això ho explico en el llibre de les confessions culés [Confessions d’un culer defectuós, 2016]—: una samarreta blanca i un retolador vermell. “Pinta-te-la”. Començo per darrere i deixo el 14 al mig. Quan estic acabant el 14 se m’acaba la tinta del retolador. Li dic a ma mare: “compra’m un altre retolador”. “¿Què t’has pensat? Ja t’ho he donat, ja està”. Durant un temps, quan surto a jugar a fora, amb tota la burla dels meus amics, surto amb una samarreta incompleta de Johann Cruyff. Perquè aleshores no portaven el nom, estem parlant del número i prou. I allà comença la meva passió pel Cruyff.

Llavors, quan arribem aquí, continuo seguint Cruyff, ja amb les teles de baix de casa meva. I al setanta-tres el Barça fitxa Cruyff. Jo ho atribueixo a que jo soc a Barcelona. El Barça aleshores no és un club que tingui una dimensió internacional potent. A partir d’aquí el mite es va multiplicant, multiplicant, fins que molts anys molts anys després un dia a través del Ramon Besa em diu: “avui anem tots a dinar amb el Cruyff”. I a partir d’allà, el Montanyà, el conec, el saludo, però sempre el meu posat és d’idòlatra. En una casa on tothom és ateu, on ningú té cap mena de respecte litúrgic, és la meva oportunitat de tenir un ídol. I venerar-lo com es veneren els ídols: digui lo que digui està bé, encara que hagis de fer després un article en contra. Ha estat una devoció particular. N’acabes tenint alguna més: musical, literària…

En l’homenatge famós vaig estar en el comitè aquest, de conspiradors anti-Núñez, i va ser molt divertit. Em sentia important, jo. Quan tots parlaven de Cruyff i jo pensava: “bah, jo tinc la samarreta de l’any seixanta-set”.

JG: ¿I què t’atreia de Cruyff? ¿La visió de joc? ¿La creativitat?

SP: La barreja de jeta, talent, audàcia i inconformisme. I que és igual una cosa que l’altra. Cruyff deia una cosa al matí i la contrària a la nit.

JG: ¿Se li vol atribuir com un defecte?

SP: Jo ho veig com una virtut. Se li atribueix una seguretat en els seus principis, que en algunes coses la tenia, però era el típic que quan no li funcionava una cosa, la canviava. Per sentit comú. I després una cosa que sempre subratllo quan intenten mitificar el Barnils i convertir-lo en una mena de periodista total, que és la simpatia. En Barnils era molt simpàtic. I això, no sé per què, a les biografies no surt. Un article sobre Barnils no dirà mai: era un tio supersimpàtic. Jo crec que el Johann tenia una simpatia natural, molt especial, tenint en compte qui era: estem parlant d’un tio que a lo millor coneixien vuit, deu, catorze milions de persones. Tothom volia saludar-lo: del món! I que fos simpàtic. Quan repasses els mites idolatrats: Che Guevara no sé si era simpàtic o no. I trobo a faltar que a les biografies es digui. Santa Teresa de Jesús: “era supersimpàtica”. Sant Francesc d’Assís: “era un borde…”. Aquestes coses trobo que s’haurien de saber.

QM: Recordo que una època que jo anava a veure bàsquet del Barça a la fila 1, aquesta fila que es fa a tocar de la pista, perquè al meu fill li agradava molt, i anàvem als vespres a veure el partit i tal. Van fer la traducció de La magnitud de la tragèdia al neerlandès. “¿Què en faré, de tots aquests llibres?”. I com que coneixia el Joan Estrada, que era qui organitzava la fila aquesta, li vaig portar el llibre. El vaig dedicar a en Cruyff i li vaig dir: “com que tu l’has de veure…”. I un dia em va dir: “Hosti, ja li vaig donar i em va fer una nota per a tu”. No me la va arribar a donar perquè no vam coincidir més. Deia moltes gràcies pel llibre o alguna cosa així i, a sota, Firmat: J.C. Johann Cruyff. Jesucrist.

SP: Era una de les bromes: abans de Johann Cruyff, després de Johann Cruyff.

QM: Aquí s’acaba aquesta meva contribució al debat Cruyff.





Katmandú, Lloret i les vacances


JG: Quedava una cosa del dia de la contracultura que era quan vas fer aquella col·laboració a l’Ajoblanco, en un especial de viatges exòtics i de llocs de la contracultura i que tu anaves a Lloret.

QM: Era un conte. Això era al principi-principi de l’Ajoblanco. Van decidir un número especial de viatges. I, és clar, l’Ajoblanco: l’Índia, el Nepal, llocs superexòtics. Jo vaig escriure sobre Lloret, perquè hi havia anat una vegada. Una. Inoblidable. Per dos motius. Vam acabar dormint a la platja i amb la Guàrdia Civil al darrere dient: “aquí no, fuera”. Tota una nit de beure sense parar. Llavors vaig intentar fer, basat en aquella experiència, un conte. I sí, el van publicar, em penso. O no.

JG: No me’n recordo.

QM: Jo tampoc no me’n recordo.

JG: Sé que es va mosquejar.

QM: Qui?

JG: El Pepe Ribas. Perquè era una burla.

QM: És clar. No hi havia l’Índia ni el Nepal ni Katmandú ni “Oooommm”. No tinc constància que li pugés la mosca al nas, però no sé si va sortir. No me’n recordo ni tinc els papers.

JG: Tu a les vacances més aviat desconnectes, deixes d’escriure.

QM: En aquella època no! Ara deixo d’escriure, deixo de fer qualsevol cosa. Però això també ho faig la resta de l’any. Ara soc aquí per respecte a vosaltres. Però, si no, seria allà ajagut al sofà escoltant com xerreu i ja està.

JG: Havies fet cròniques d’estiu també.

QM: I tant, i tant. S’havien de fer abans que arribés l’agost. A El Periódico i a La Vanguardia. Als articles normals s’hi afegien els articles de l’agost més un viatge que havies de fer a algun lloc: aeroports d’Europa, llocs abandonats…

JG: Recordo la plaça de toros de Figueres.

QM: I a Cervera de la Marenda, un edifici que havia sigut un hotel, amb un cinema… [l’hotel Belvédère du Rayon Vert]. Preciós. Hi havia una senyora molt estranya —quan una francesa es maquilla a lo bèstia, es maquilla—. Vivia allà. Una casa que estava feta intentant simular la proa d’un vaixell.

JG: El tren hi passa per sota.

QM: Llocs abandonats de Catalunya. Una carretera que es va fer però es va decidir acabar-la de cop sense continuar-la. Em sembla que és per Collbató. Està mig construïda, abandonada, evidentment, veus les restes allà, expliques per què ho fa servir la jovenalla. Ara m’estic enrotllant. Doncs sí, sèries d’aquestes d’estius en feia cada any abans de marxar de vacances a l’agost.

JG: I tu, Sergi, ets l’especialista de l’agost.

SP: Sí, jo porto set o vuit anys, encantat, eh?

JG: ¿Això vol dir que no fas vacances?

SP: No, fa molts anys que no faig vacances. Per enganyar-me m’he inventat la tesi, basada en fets reals, que jo durant l’any tinc cada dia una estona de vacances, que el comú dels mortals no té. Jo durant l’any treballo els caps de setmana, pel futbol…

Però és veritat això que dic: jo tinc moltes més vacances durant l’any que la resta dels mortals. Si jo el divendres vaig al cine, vaig al cine. Ara, m’he hagut d’inventar aquesta trola… El fet de no tenir vacances, potser hi ha algun moment que dius “home!”, però fer els agostos per mi és fantàstic perquè la columna diària és molt esclava si és tot l’any, però durant uns dies és com si et fessis una transfusió de sang. Estàs fent una cosa que no és ben bé el que fas sempre però que s’hi assembla molt. I que et serveix per al que faràs després. M’encanta.

I després, això que a l’agost no passa res és una mentida total. Es treballa d’una altra manera. A l’agost, a les cinc de la tarda, si no hi ha un fill de puta que atropella gent a la Rambla, a les cinc de la tarda ja has acabat. Et pots organitzar bé. I després té aquesta cosa que, com que estàs amb un altre columnista —a l’altra pàgina hi ha el [Antoni] Puigvert—, he desenvolupat en aquests anys: aprens a preveure què farà l’altre.

JG: Que bo.

SP: Has de dir: “avui jo no me’n puc anar diguéssim al gaspatxo perquè probablement ell ara està uns dies que està…”, acabes especulant sobre això. Jo m’ho passo bomba. No he perdut en absolut les ganes de fer coses. Però és veritat: no faig vacances.





Maçanet de Cabrenys


JG: Quim, ¿a partir del moment que vas començar a anar a Maçanet va canviar alguna cosa? Als articles, als contes…

QM:…

JG: A El millor dels mons [2001] hi ha contes que en parlen… aquell de la tramuntana. Els protagonistes van amb pedres a les butxaques per no sortir volant.

QM: Ah, sí. Allò està escrit allà.

JG: La del paio que ve de visita i que no hi ha manera de fer-lo marxar.

QM: Aquests eren uns…, hòstia puta. Em vaig posar a rentar els plats: “a veure si se n’adonen”. No hi havia manera.

JG: Tu feies la broma aquella del camp i dels pollastres que hi corrien vius.

QM: Te’n vas a Maçanet, per exemple, i la vida és diferent, hi ha una col·lectivitat més entrelligada que no pas a la ciutat. Però en certa manera també els barris formen aquesta col·lectivitat. Jo mateix, que visc a Barcelona però no em bellugo del barri de Sant Antoni… ¿I allà que hi ha? Canvien els paisatges, canvien els accents, aprens paraules o aprenies —ara ja no—.

SP: T’agradava molt passar la frontera i anar als restaurants aquells…

QM: Hi ha un restaurant bastant bo, que tenen carn que la deixen madurar. Que és on hi havia el restaurant que feien…, ¿com es deia? Le Paradis de… No, Le Paradis no pot ser. Hi feien cuscús. Boníssim. I al mateix local ara n’hi ha un que fa carns. Perquè tenen, dalt de tot de la muntanya, una possessió amb tot de bous, vaques i coses d’aquestes. Però en general està molt fotut a aquella banda d’allà.

SP: Feies molta anada i tornada.

QM: M’agradava tastar coses diferents. Anava al súper de Sant Llorenç de Cerdans perquè hi havia productes que aquí no hi eren. Ara cada cop tot és més semblant. Hi ha un lloc que es diu Cal Nou, que el monsieur es diu Henry Nou. I que fa uns fuets bastant bons. El primer dia em vaig mosquejar. Per exemple, fan fuet, amb la carn barrejada amb rocafort. El vaig tastar i és de puta mare.

Tot això no té cap sentit, però sí, encara hi ha alguna cosa a veure. El cementiri és preciós.

JG: T’agradava quan feien el “gran partit internacional”.

QM: Van fer un partit internacional entre aquest poble, que era Maçanet de Cabrenys —quan hi havia equip, perquè ara ja no hi ha equip de futbol—, i Sant Llorenç de Cerdans, que és el poble del costat. I, és clar, hi ha una ratlla fronterera. Van fer un partit. Van posar un cartell, de banda a banda de la carretera que deia: “Gran partit INTERNACIONAL de futbol. Maçanet-Sant Llorenç”. És com quan als anys vuitanta hi va haver a La Bisbal d’Empordà aquella pancarta històrica. Quan hi van fer el congrés d’espies. El congrés es va reduir a una pancarta enorme que hi havia a l’entrada de la Bisbal que deia: “Congrés Internacional d’Espies”. Però ¿com és que no diuen on ho fan? És clar, són espies. No voldràs que et diguin: “serem al poliesportiu”.

SP: Ara aquest humor, no…

QM: Ara S’HA-DE-RE-MAR-CAR

i

HA-HA-HA-HA

SP: Inclús es denunciaria per haver enganyat a la gent.

QM: I això ¿per què ho deia? Pel futbol.

SP: Veníem de…

QM: Una cosa molt interessant de l’altra banda són les sardanes. A Sant Llorenç tenen molta tirada a les sardanes. Me les miro per allò que diu el poema de Salvador Oliva sobre les noies que les ballen saltironejant i els pits van a contrapàs. No segueixen el ritme sinó que van al contrari perquè hi ha un moviment, diguem, retardat. A França primer les toquen.

JG: ¿Les noies?

QM: Home, això seria molt francès. Perdona, en fi, ara ja me n’estava anant per una altra banda. Toquen les sardanes, la cobla, les toca senceres, la gent escolta, no balla ningú. Toquen tota la sèrie de sardanes que tocaran després i la gent memoritza com són i compten els passos que han de fer després. I encabat ja les interpreten per ballar-les. A més, si és a l’estiu, ja hi ha les parisenques, que en diuen. “Ja han vingut les parisenques…!”. Si són els tios en diuen “els gavatxos”. Parisenques… parisenques: no direm res més. Són molt addictes a la sardana. Que bé contrastar la sardana de sobre la ratlla amb la sardana de sota la ratlla.

JG: Estaves enamorat del Raph Dumas.

QM: Ooohhh. Molt.

JG: ¿No te n’ha parlat?

SP: No.

QM: I l’orquestra aquella que ara es diu The Primavera’s. És un músic rossellonès. A veure si explico la història bé: és net d’uns músics de la Catalunya Sud que van haver d’emigrar encabat de la guerra. Es van instal·lar allà dalt. I per guanyar-se la vida van haver de muntar una orquestra que era com una mena de rèplica de l’orquestra que tenien aquí: Los primaveras. I aquest net ha continuat l’orquestra afegint-hi tecnologia, scraching, i és una passada. Es diu Raphaël Dumas.

SP: Ja el buscaré.

JG: I d’això del poble havies fet un conte que es deia Literatura rural [L’illa de Maians].

QM: Ui, però això molt abans. Als anys vuitanta.

JG: Era un nen que arribava al poble i els altres nens el collonaven.

SP: Era abans de Maçanet, això.

QM: Es un nen urbà que va a un poble. Està dedicat a un corrector de català.

JG: ¿L’Andreu Rossinyol?

QM: No!

SP: De la manera com ho ha dit no era dels que admirés.

QM: No, en Rossinyol era una meravella. En fi. Els nens el collonen. “Passa’m la samuga”. “No, ja te l’esberlaré la…”. Es va desenvolupant. No ho explicarem per no fer un espòiler. M’ho dius fa trenta anys i t’ho hauria explicat sense problema. Però ara la gent té la pell molt prima. El van collonant. I el tio va i “jo no entenc això”. I aquí es precipiten els fets depriments que potser puguin donar per una segona temporada.

JG: ¿Aquest és el conte que li agradava a Sophie Evans, l’actriu porno?

QM: Sophie Evans llegia els de l’Olivetti [Olivetti, Moulinex, Chaffoteaux et Maury, 1980] i els de L’illa de Maians. Li donava a llegir qui aleshores era la seva parella.

SP: Toni Ribas.

QM: Toni Ribas, un gran home. Gran seguidor del Barça. I exjugador de la Santboiana. Un tio collonut. El vaig conèixer a la ràdio. Un tio que va introduir en un vídeo porno la paraula Puigdemont, a petició popular. Perquè al principi hi havia molts problemes per pronunciar Puigdemont. Els radiofonistes, les televisions espanyoles… En l’escena, en la qual hi ha una còpula, s’adreça a la noia: “say Puigdemont, say Puigdemont”. En anglès: en Ribas ha voltat per Europa i ara fa anys que viu a Califòrnia. “Say Puigdemont, say Puigdemont”. I la tia diu [abaixa la veu] “Puigdemont, Puigdemont”. Allò, diguem-ne, empalada d’una manera que no goso descriure per no tenir represàlies. I tu veus que estan actuant en base a una vivència, d’aquell moment.

SP: Que l’està interpel·lant.

QM: Exacte, que l’està interpel·lant, realment. I, és clar, va servir molt perquè la gent aprengués a pronunciar Puigdemont. Està penjat a YouTube, aquest fragment.





L’home urbà


JG: Sergi, tu ets urbà o tens…

SP: Jo soc urbà-urbà, però perquè m’ha tocat, diguéssim. No tinc gaire experiència de no ser-ho. Inclús quan he fet vacances he anat a llocs: Sitges, ja em diràs. Sitges és com si fos un barri de Barcelona. Tinc alguna experiència de joventut-joventut-adolescència, però no puc comparar. Sempre molta gent i molt asfalt i molt tot. Quan he viatjat amb els meus fills els he portat a ciutats. No els he dit mai: “farem la costa de l’Adriàtic”. Cada vegada que sento algú que ho explica penso: “quina mandra”. En canvi dius: “Copenhague”. Alguna cosa farem, no patirem. Amsterdam, Londres, París, Lisboa. Sí que és veritat que, sobretot quan no tenia fills, feia viatges a Provença, Borgonya. Això era collonut. Però no ho veig tant com una cosa rural, perquè el fet del moviment, d’anar d’un lloc a l’altre, cotxe pel mig. Ara, de viure, viure: Gennevilliers, Barcelona, i ja està. Tampoc és tant. I en els viatges aquests famosos de l’època de la infantesa soviètica, també eren llocs idíl·lics. Però sempre hi havia una ciutat a prop. O el mite: Moscou. Praga, Belgrad, Zagreb: tot això. Romania és on més he estat. Però ens agradava menys. Era més lleig. I érem més pijos, nosaltres. Un cap de setmana al Pirineu. Algun n’he fet, eh?

El meu pare, quan es va legalitzar el PSUC, es va trobar que no tenia experiència de què fa un marit en una casa. Havia viscut clandestí i, a més a més, el perseguia la policia. Quan es queda en llibertat comença a viure uns anys de despiporre, com a diputat. I després, quan més o menys es jubila, queda en mans de la meva mare. Que era la persona que s’havia acostumat a viure sola i feia el que li donava la gana. De manera que va haver-hi com un xoc d’interessos. I la meva mare li decidia les vacances. “Aquest any anem a tal lloc”. El meu pare aixecava la mà i deia: “única condició”. Fixa’t: una persona que ha renunciat i que deixa només una condició. Encara en tenia una. Jo sempre li deia: “mentres en tinguis una”. “Que hi hagi un quiosc”. Doncs et puc dir que amb els anys gairebé és l’única condició que m’interessa. Se n’anaven a Moià, se n’anaven a Mallorca. Van fer tot un recorregut que li interessava a la meva mare. Un cop hi era sí: s’hi posava i bé. Però la pregunta era: “¿i el quiosc, on és?”, “¿estarà obert a l’agost?”. Ara amb les tecnologies és una mica burro fer això. Que el criteri de tria de les vacances no sigui el lloc, connecta una mica. I jo he fet bastant com el meu pare: he fet el que m’han dit. No he estat, ¿com en diuen els polítics?

QM: Proactiu.

SP: No he sigut proactiu, he sigut de “bueno, fem això i ja està”.





La imatge de l’escriptor


JG: Un dia d’aquests el Pedro Madueño us vindrà a fer fotos. Al segle XX i XXI els escriptors són també la seva imatge. La primera foto que vaig veure del Quim va ser d’un viatge al Vietnam, tot pelut.

SP: Els reportatges del Tele/eXpres.

JG: I amb un titular que deia: “Quim Monzó, fill d’un català i d’una espanyola guanya el premi Prudenci Bertrana”.

QM: Era un article de Biel Mesquida.

JG: T’hi miraves…

SP: Però ¿vols dir que en aquell moment hi havia la consciència d’això que dius? ¿No és una cosa posterior? No hi havia cap càlcul, potser de construcció d’una imatge en contra d’alguna altra cosa, sí.

QM: Sí, això sí.

JG: Recordo que a la contraportada de L’udol del griso al caire de les clavegueres la nota de l’autor era molt divertida. Era un text més del llibre.

QM: La vaig escriure jo.

JG: Era una paròdia de les notes d’autor.

QM: Hi sortia la Dominique Sanda i l’alliberament dels Països Catalans.

JG: Més endavant, en les entrevistes i les fotografies vas construint un personatge.

QM: No hi ha cap voluntat preconcebuda. Jo soc com soc. En una època anava amb texans i unes vambes d’aquelles, com es deien, Victoria? De color rosa. ¿Ho feia per donar la nota? No: perquè eren còmodes. Anava amb americana. Molt sovint. I de vegades em posava corbata. Portava corbata i les vambes. Molta gent anava així: no era jo sol.

JG: En la relació amb el fotògraf Pedro Madueño hi ha hagut la construcció d’un personatge.

QM: La construcció d’una escenografia.

JG: Fins i tot t’has fet fotografies com si fossis un dels teus personatges, aquell senyor Beneset que es vestia de dona.

QM: Però això és més aviat del Madueño. Jo m’hi adaptava. Pensava: “bueno, vale”. Mentre no em fes fer una cosa que no hi tingués res a veure… A l’època de Mil cretins em volia fotografiar amb la cara pintada de fang. “Però això no té cap sentit. Si vols em vesteixo de dona. Perquè hi ha un conte en el qual hi ha un home en un geriàtric, que es vesteix de dona. Això per mi té relació. Si vols ho faig”. Va obrir uns ulls com taronges. I ho vam fer.

JG: Però la sèrie aquella que et va fer la Pilar Aymerich, que estàs en el bar aquell de Sants.

QM: El bar Llorens.

JG: Hi sorties parlant amb l’amo, mirant una màquina de millon.

QM: Era un bar normal de Sants. En la mateixa sèrie vam anar a parar al Zig Zag, em sembla, on també m’hi va fer fotos. Que anava amb una americana que m’encantava, una americana així, a quadrets foscos… Era la que anava els dies feiners per dir-ho així.

JG: I tu Sergi, ¿com ho veus això de la imatge de l’escriptor?

SP: No me n’he preocupat. Si hi ha algun fil conductor és pura casualitat. Desinterès màxim. Sempre intentar no caure en el ridícul. I en el cas del Madueño, el mal menor.

JG: La que et va fer al bar Velódromo és una de les seves fotos més bones.

SP: Sí, ¿però saps això per què és? Perquè en aquella època al Velódromo no deixaven fer fotos dins. Ara tornen a deixar. És l’atzar.

QM: No podies?

SP: No, no. Per això tinc multitud de fotos meves, tots els llibres i les presentacions, al passatge que hi ha al costat del Velódromo. Havia de sortir del Velódromo que és on fèiem l’entrevista i fer les fotos allà. Algú podria deduir que tinc una relació molt especial amb el passatge del Velódromo perquè hi ha uns artesans tapissers que són els que tal… La meva oficina és el Velódromo. Aleshores el Pedro va entrar amb tot l’arsenal i li van dir: “no, aquí no es poden fer fotos”. T’ho mires des de fora i ja està: la vieja del visillo. I amb això ho va resoldre, però és pura casualitat.

És evitar el ridícul: no és una cosa que m’agradi gens. He evitat perquè hi ha tot un exèrcit de fotògrafs especialitzats en escriptors, que de tant en tant truquen i es manifesten. Viuen bastant bé: t’ensenyen uns books amb Günther Grass, Paul Auster… Impressiona. Algun n’he fet. I hi deu haver alguna foto aparentment profunda i solemne. Ho he fet, m’ha semblat una conseqüència de l’ofici, no em faig el desmenjat, tampoc m’hi poso molt bé, però la idea és escaquejar-se. Si ho he de fer, fer-ho curt. Si ho he de fer curt fer-ho indolor i si ho he de fer dolorós fer-ho amb el menys dolor possible. M’haig d’estalviar qualsevol possibilitat de sortir perjudicat.

Recordo una fotografia d’una publicació que es deia Benzina, que sortia a la portada amb una llimona a la boca. L’alternativa era: una banyera plena de llimones. “¿I posar-te una llimona a la boca?”. Vaig pensar: “hi estaràs tres segons i t’ho trauràs de sobre”. Hi ha coses que no són la teva feina però que t’agraden, que les disfrutes. El moment foto me l’he pres… com un professional!

QM: No tothom és Annie Leibovitz.

SP: Ara!

QM: Aquelles escenografies que munta.

JG: Em sembla que és per a L’illa de Maians que et vas fer unes fotos molt repentinat. Eren per lligar, suposo.

QM: Molt pentinat. Era inhabitual però tinc —tenia: ara ja no— els cabells rinxolats, i doncs era difícil pentinar-los. Però aquell dia em vaig pentinar i vaig dir som-hi. I se’n va fer una bona sèrie d’aquestes.

JG: ¿Però eren per lligar?

QM: Per lligar? No. Per sortir als diaris…

JG: Tot era per lligar, no?

QM: Ara ha trobat el fil.

SP: És el que deia el Serrat. Tot: de la primera cançó fins a l’última.

QM: Però no lligaves per la foto. El groupisme és molt estès.

JG: Tu has escrit algun conte sobre l’autor que s’embolica amb una lectora.

SP: És possible, hi hauria de pensar.

QM: Jo en vaig escriure un [L’admiració, dins d’El perquè de tot plegat, 1993].

SP: Una lectora que utilitza l’autor. Jo sempre em faig la víctima.

JG: ¿Era autobiogràfic?

SP: No, no, no ho era, però sempre m’agrada fer-me la víctima. Posats a triar…

QM: Jo en recordo un d’un escriptor i una seguidora, una fan, que aconsegueix enrotllar-se’l. Una gran història d’amor, es casen, fins que ella descobreix un altre escriptor que li interessa més. I aquí s’acaba. Em sembla: pot ser que no sigui això.

JG: Encara tenim una estona. La cosa era…

QM: Vas molt lent, eh?

JG: Ara em tatxo les preguntes que ja he fet, com un professional.

QM: ¿Encara queden totes aquestes pàgines? [assenyala les pàgines on Julià Guillamon porta escrites les preguntes]

JG: Queden dues pàgines, però algunes coses ja les hem dites.

QM: ¿No ho hem dit tot, ja? No.





Francesos i anglosaxons


JG: Una de les novetats, en el cas del Quim, és que va ser un escriptor català amb referents anglosaxons, en un moment en el qual els escriptors, majoritàriament, tenien referents francesos.

QM: Jo, de cultura, ni anglosaxona ni res, perquè no vaig estudiar. Vaig acabar el batxillerat elemental amb catorze anys. I a treballar: s’ha acabat la cultura. Això sí, llegia molt. Sud-americans sobretot. Perquè la narrativa sud-americana en aquella època —i ara— era una passada. A part de literatura sud-americana, vaig llegir molts nord-americans. Perquè no pot ser… “Nord-amèrica: fills de puta, capitalisme, imperialisme…”. Un país així ha de tenir… Vaig començar a buscar, buscar, buscar i la beca que vaig demanar per anar a Nova York era per veure què hi havia de nou en narradors americans. I és clar hi havia meravelles.

I bueno, potser per això la gent es va pensar que jo potser hi feia referència. Però també feia referència a escriptors italians i francesos. Potser sorprenia perquè hi havia aquí, a l’època de la pana i del sarró aquell progre, hi havia la idea que els americans, res. I això potser va sorprendre. Per esperit de contradicció, hòstia, vaig començar a defensar els Estats Units… com una militància.

JG: I tu, en canvi, Sergi, venies de París.

QM: Com tots els nens.

JG: Exacte.

SP: No, però en el primer llibre [T’hauria de caure la cara de vergonya, 1986] hi ha un conte que es diu Poeta, en el qual hi ha una baralla cultural entre un pretès poeta-editor i un autor novell insolent que es creu que és el centre del món. I l’autor defensa tres autors: John Irving, Julio Cortázar i Miguel Delibes. Jo també veia que la tradició estrictament francesa havia petat feia molt temps. No només havia petat sinó que era un altre clixé —i jo potser tenia més elements potser per veure-ho perquè jo era dels del sarró i la pana i els havia mamat—. Aquí hi ha el tema espanyol-català que és una altra pel·lícula. Delibes, per mi, formatiu, és tan important com Cortázar. No he trobat mai ningú que li agradi Delibes. Dic com m’agradava a mi, en l’època que m’agradava a mi. He trobat gent més gran que sí.

I ja està. Llavors penses: “què era? ¿Una extravagància teva?”. No. John Irving me’n recordo que vaig donar la tabarra amb John Irving fins a límits… Perquè es considerava un autor de best sellers, i era púrria. I el John Irving l’any setanta-quatre i setanta-cinc i setanta-sis, el de L’hotel New Hampshire, El món segons Garp, per mi era brutal. I a més era brutal en el sentit de les lectures que et formen, que influeixen en el que fas perquè vols imitar-los, vols aquesta energia. Llavors quan aquesta discussió en el conte aquest, per triar els tres, vaig pensar: “fot-te-li aquest”. Però era per fotre, diguéssim. La tria no només era de gent que m’hagués agradat molt —Cortázar potser era la més culturalment correcte, però tampoc et pensis, tampoc era una cosa tan evident—. Hauria quedat millor Faulkner: els tòpics aquests culturals. I naturalment algun francès, Flauberts i coses d’aquestes. I jo vaig triar aquests tres. I ja et dic: amb l’Irving vaig ser bel·ligerant i conscientment tabarra.

Un dia vam anar a sopar i em va regalar una escorça d’un bedoll que té allà. La Beatriz de Moura me la va emmarcar. O sigui: jo tinc una escorça de bedoll de New Hampshire i és per la tabarra que he arribat a donar amb el tema del John Irving. El vaig presentar també aquí una vegada, vaig fer un article dient que La dona difícil era la millor novel·la de la història de la humanitat, sense tenir-ne ni puta idea. Ha estat un autor molt important. Quan no tens estudis et trobes de cop una bèstia que vols seguir. Acabes un llibre i en necessites més. Després passen els anys, també et fas més gran, perds aquesta capacitat d’enamorar-te de les coses. Això no és dolent, al contrari. També tenia molt a veure amb els editors. Anagrama. Aquella col·lecció de Bruguera que va començar a publicar John Cheever, Capote, Nabokov, Rubem Fonseca, El cobrador…

QM: Oh.

SP: Per exemple una de les coses que va passar quan vaig conèixer el Quim és que hi havia molts autors que ens agradaven als dos. Manganelli. Centuria. Schneider. La mateixa nit, eh? Anàvem parlant: “¿Hòstia també t’agrada aquest?”. Ara te n’he dit uns quants, que ell et diria el mateix. Hòstia, hòstia, hòstia. Eren autors que havies descobert en el moment que es publicaven, perquè no estaven a les prestatgeries dels seus pares. Generacionalment, el John Irving és meu. La meva mare no n’ha llegit mai res, saps. En canvi Flaubert, sí. Inclús Camus, que és un altre autor importantíssim, sí. Però Sartre me la pela, i en canvi al Quim sí, perquè La Nàusea és una de les seves lectures. Aquesta diferència d’anys és bàsica, també. Jo ja arribo en aquest moment esplendorós de l’edició a Barcelona, en castellà. Comença a haver-hi traduccions, perquè a Bruguera hi havia argentins i colombians que ho fotien de collons, i comencen a portar traduccions molt bones d’autors desconeguts. El llibre del John Cheever aquell d’El nadador, allò va ser definitiu.

QM: És brutal aquest llibre.

SP: I en el moment. No és com ara que et diuen: Tots els contes de John Cheever. I l’Irving igual. El que passa és que l’Irving com que tenia èxit. Un tio que de seguida es va comprar una casa, uns cotxassos, feia lluita lliure. Un tio que li importava una merda el món literari. Això, noi, estava molt mal vist. I a mi era el que em fascinava: aquelles fotos que es feia amb el traje de lluitador, una mica gai…

QM: Aquell vestit m’encantava. Perquè, a més a més, amagava els pits. Quan ja comences a fer mamella… És com els banyadors dels nedadors dels anys vint-trenta, d’home. Que són una peça que puja fins aquí [assenyala l’espatlla]. Eren elegantíssims.

SP: La construcció d’una imatge que dèiem. ¿Quina imatge va construir el John Irving? L’oposada a la que s’esperava del Norman Mailer o…

JG: Això també lliga amb vosaltres, que sempre heu estat en contra de la closca literària. Tu sempre fas la broma de l’escriptor que viu en unes golfes…

QM:… que té tuberculosi.

SP: Portat al màxim això és el dia que anem a Bordeus, participàvem en un tinglado.

QM: Era la Fira del Llibre.

SP: Saló del Llibre de Bordeus. Tenim un acte en el que participen diversos escriptors, el Monzó, jo i Javier García Sánchez, entre altres.

QM: Ha publicat un llibre ara.

SP: Sí, ara ha tornat. Javier García Sánchez fa una intervenció absolutament —com t’ho diria?— corprenedora, sobre l’esforç existencial que experimenta l’escriptor quan es juga la vida en cada paraula i ha de donar a llum una obra que ha de transcendir no només a ell sinó al col·lectiu de la humanitat en si.

QM: Ha d’interpel·lar-la!

SP: No només interpel·lar-la sinó, alhora… Tot aquest discurs. Això va durar uns minuts i l’auditori —vuit o nou persones, tampoc no et pensis que estem parlant d’una sala plena— es va com… Llavors passem la paraula a Quim Monzó que diu que el que li provoca esforç és… cagar. Tu imagina’t el context. Hi ha un traductor. Acaba de dir-li, davant de l’home que vol interpel·lar el món amb cada paraula i jugar-se la vida, que a ell lo que és escriure esforç no n’hi provoca massa, però anar a cagar, i fer tota la pressió dels esfínters i tot el que això transmet a les neurones, i va fent, i va fent… T’hi recrees. És extraordinari aquest moment. Vull dir que l’actitud era aquesta. Amb les fotos, amb el que fos.

JG: Tot això acaba sent el personatge de l’Amargós de Davant del rei de Suècia, la novel·la curta que s’inclou a El millor dels mons.

QM: Sí, l’escriptor que vol ser…

SP: Una altra anècdota. Un altre dia que no hi havia el Quim perquè era en un viatge a Lió. Félix de Azúa, Javier Marías, Ferran Torrent i jo.

QM: No!

SP: Allò dels francesos, que no en tenen ni idea i ajunten gent… Parla Félix de Azúa. Parla Javier Marías i diu lo malament que ho va passar en el franquisme i de lo que va representar el franquisme com a element repressor i com a element distorsionador del creixement creatiu de les persones humanes i de com d’alguna manera a través de la literatura i de la influència de Juan Benet… I construeix un castell d’aquells tètrics, amb la Guàrdia Civil, que han afusellat… I aleshores passen la paraula a Ferran Torrent que diu: “jo no puc parlar malament d’aquells anys de franquisme perquè aleshores jo treballava”. Es fa un silenci… I com que els està dient que no han aixecat una pedra en la seva puta vida, que no han treballat mai, que són uns putos pijos… la consternació és absoluta. “¿Què vol dir que treballaves?”. “Era comercial de cromos”. I llavors explica als francesos què eren els putos cromos. Allò va agafar una volada… El Torrent tampoc és que fos un home subversiu.

QM: No.

SP: Però va captar que hi havia una impostura allà: m’estàs venent la moto aquí de l’home adolorit. Aquests que es juguen la vida en cada paraula. ¿Tu saps el que és això, Julià? Comences un article i dius “hola” i t’estàs jugant la vida. Jo no vull viure així.

JG: ¿I tu que vas dir?

SP: No, no, jo res. Jo sempre intento que tothom estigui content. Jo no vull líos.

QM: No s’ha de confondre mai això del cagar amb el colon irritable, perquè el colon irritable ja és una malaltia que està estudiada.

SP: Tal qual t’ho he explicat, exagerat, és el que va passar a Bordeus. Memorable.

QM: Ai, que en direm, de coses!

JG: ¿Ho tallem aquí?





Gastronomia protesta


JG: Un tema que quedava de l’altre dia: el menjar i el beure. Que fèieu uns dinars pantagruèlics: anar a dinar i, quan ja havíeu dinat, tornar a dinar.

SP: No, això és una cosa que vaig escriure per a una mena de llibre recopilatori sobre el Quim que va fer el Galves [Christian Camps i Jordi Gàlvez (ed.): Quim Monzó. Montpellier: Universitat Paul Valéry, 1998]. Em van demanar una col·laboració i jo vaig fer un article que es deia “L’home que sopava dues vegades”, em sembla, que explica una anècdota de quan vam anar a Bordeus.

Em va dir: “tenim dos dies. En dos dies hem d’anar a sopar i hem d’anar a llocs”. A mi no em quadraven els números. El dia que vam arribar a l’hotel vam anar a un vietnamita i, en sortir del vietnamita, devien ser les set de la tarda, vam dir: “anem a sopar”. No és que ho féssim per sistema sinó que amb la voracitat del Monzó hi havia la possibilitat de sopar seguit dues vegades, cosa que a mi no se m’havia acudit. Alguna vegada ho havíem fet, ja de manera bastant naturalitzada, als esmorzars. Sabies un lloc que hi havia unes mandonguilles allà al Ninot, a les vuit, i després a l’Habana una truita de patates. Però el sopar no l’havia fet mai.

A Bordeus jo recordo que en un restaurant francès, on només tenien vins de Bordeus, vam demanar si tenien vi del Jura en ampolla mitjana. Era una extravagància i també una manera de tocar els collons.

QM: Una frase teva era, amb cert desdeny: “ah, un Bordeaux…, vous n’avez rient d’autre?”.

SP: I aleshores quan els demanaves si tenien alguna cosa diferent —que no els agradava gens— els deies que havia de ser de mig i els hi demanaves dues. Però no és que tot el dia fos pantagruèlic. Al fer aquest article va quedar com oficialitzat. No vol dir que cada dia sopéssim dues vegades, tot i que déu n’hi do. El menjar era molt important perquè tot era compulsiu. Jo tinc la sensació que una de les característiques d’ell és aquesta: la compulsió per damunt de la mitjana. Jo vaig a rebuf. Jo soc com allò del Marc Màrquez. Si ell sopa dues vegades doncs es sopa dues vegades. A més si anem a collonar el cambrer perquè és un petulant de Bordeus, encara millor.

QM: Era bo el Bordeus que vam beure, de tota manera. Al final li vam dir: “bueno, va, porta un Bordeus”. Collonades.

SP: A Bordeus és dels llocs… Bueno tots, perquè a Lió també es hala molt bé. També hi vam fer un parell de sopars… seguits, diguéssim.

JG: Això de collonar, de provocar quan ets al restaurant també és molt característic teu.

QM: No és provocar, és que hi ha moltes mancances i moltes coses que són absurdes. Portes l’absurd al límit, que a mi és una cosa que ja em surt de mena. Doncs vale: si això és així, portem-ho al límit. Recordo una època que les ampolles d’aigua eren així, de quart. I en canvi, si demanaves vi, les ampolles eren de litre. També podies demanar una màgnum.

JG: Ampolles de vi de tres quarts…

QM: Llavors dius: si demano vi me’n serviràs una ampolla i lo altre m’ho cobraràs en dosis de… “Bueno, porti-me’n vuit o deu ampolles”. “Ja li aniré portant”. “No: les vull aquí”. ¿Per què hi ha d’haver un litre de vi i no hi pot haver com a mínim quatre ampolles? No ho sé.

SP: La carn… Això també és un tema.

JG: La carn freda…

SP: Sí, home, quan li deies: “¿aquesta carn on la tenien vostès?”. Abans de que te la fessin, el dia aquell de l’argentí, amb la Terribas, allà al San Telmo.

QM: Això, al San Telmo, al Poble Sec.

SP: La gran discussió era si el que ell demanaria, aquesta carn… on havia estat abans. I tothom l’enganyava i li deia que havia estat fora de la nevera.

QM: “Ara la posarem una mica al microones”. O “al damunt del microones”.

SP: Ara! Ella es va posar també farruca i vau tenir un debat que semblava La Clave sobre la conveniència o no de treure la carn de la nevera, quants minuts havia d’estar a fora, si s’havia de deixar damunt del marbre… Perquè tu tenies l’experiència d’Euskadi.

QM: Home!

SP: A Euskadi ho fan de manera sistemàtica de treure-la de la nevera al matí o el dia abans a la nit o el que sigui, de manera que quan arribes i demanes un tall de carn no està fred.

QM: I llavors el pots menjar gairebé cru. Si tu el vols cru i surt de la nevera el que et trobes és que està glaçat. Llavors l’has de demanar molt fet, però molt fet a tu no t’agrada. ¿Això és un restaurant o què és?

SP: L’altre problema que es trobava durant un temps eren els altaveus. Hi ha un moment que et treu una ràdio. Porta una ràdio!

QM: Un transistor.

SP: Treu la ràdio i es posa RAC 105. A tope. És gastronomia protesta.

QM: Un personatge que he conegut i que m’ha emocionat és… ¿Com es diu el guionista de Seinfeld, Larry David?

SP: Sí, és un guionista. Es fixava en aquestes coses.

QM: Ens trobem amb aquest problema, ho portem al límit a veure si entenen…

SP: A més a més, jo soc al revés: no tinguem líos. No tornaré mai més i ja està. Ja li fotrem un article. Però un cop superava aquesta tonteria meva m’ho he arribat a passar molt bé, perquè en el 99% —no en el 99%: sempre— tenia raó. Era un acte de raó, de justícia. Era una queixa d’un consumidor. I sobretot era molt important la manera com et responien. L’interlocutor era prou intel·ligent com per saber que no tenia raó. Al San Telmo recordo que va ser un duelo de titanes.

QM: ¿Era una noia?

SP: Sí, era una dona. I havia tret la carn feia deu minuts. En comptes de dir-ho, “doncs mira, avui no m’ho demanis”. Perquè a més era abans de servir-li. “¿Què prendràs?”. “¿La carn, on està?”. Aleshores començava tota la investigació sobre la temperatura de la carn. Amb això aprenies: t’explicava lo d’Euskadi i tal.

QM: A Sant Sebastià recordo que, quan anava a fer cròniques per a La Vanguardia de les treves d’ETA i totes aquestes històries, vaig anar a un lloc, sé que comença per G, el restaurant… [Gandarias]. I al matí, com que no feia més que donar voltes, veia que arribava una peça d’aquelles de carn, que devia ser mig bou. La carregava un home fins allà, arribava fins a la barra, la descarregava, la deixava allà al damunt i se’n anava. Deixava la factura o el que fos. I durant el dia, com que hi anaves tornant, i ara feies un pintxo d’això i encabat un pintxo d’allò, anaves veient que aquella carn anava minvant. I aquella carn no havia entrat a la nevera. A la nit, si hi anaves a sopar, en demanaves un tall i aquell tall no hi havia entrat. Aleshores era un txuleton d’aquells que… Era extraordinàriament bo.

SP: Potser era més tard, això que diré ara. Que vas conèixer el David, com es deia?

QM: El David de Jorge.

SP: I llavors vas fer uns festivals…

QM: El David de Jorge era brutal.

JG: ¿Com va anar això?

SP: El David de Jorge es un cuiner molt conegut, que després ha fet un programa. És l’Arguiñano d’ETB, bueno, en bo. Es van conèixer, van fer uns festivals, i va tornar entusiasmat.

QM: Té un pseudònim per a les xarxes socials: Robin Food. Un tiparraco, tota la vida cuinant, vam connectar de seguida. Només va fallar una cosa: els glaçons del gel del gintònic. Que els feia a casa, perquè evidentment em va convidar a casa seva. Un sopar. Lo més bo que he menjat mai… Però el gintònic… Vaig dir: “hòstia, ja li he trobat un fallo”. Esclar: feia els gintònics amb aquesta mena de màquines que en fan per als bars i restaurants, que queden buits per dins. Aquells gintònics que no són un glaçó compacte. Quan els posen i passen tres minuts, ja s’han desfet i són estelles de gel que se’t claven a la gola. Però tot això són xorrades.

JG: Aquesta mena d’articles també va ser nou, perquè la literatura gastronòmica anava cap a una altra banda.

SP: Jo crec que va incorporar… Tot el seu periodisme —bé, tot no, però molt— està basat en l’observació d’usuari i en el subratllat de les contradiccions i de la tonteria. I com que lo dels restaurants i la gastronomia va ser una tonteria tan potent, als anys noranta, amb tanta propaganda a darrere…

QM: Hombre…

SP:… amb tants lloc comuns, amb tan sectarisme i tan dogmatisme, el fet de ser un usuari —perquè no estàs parlant amb un mindundi, estàs parlant amb un tio que fot trenta anys que dina fora de casa, saps?—, l’autoritat no li venia del fet que fos gastronomia sinó que aplicava el mateix que feia, per exemple, als bars. O als dissenys. Si una cafetera vessava també feia un article. Jo no crec que fos diferent.

JG: Respecte a la gent que parlava de menjar…

SP: Però també respecte als que parlaven d’altres coses. Saps? Vull dir que no hi ha una plantilla aplicada només als temes gastronòmics. Era la mateixa plantilla, el que passa és que era un usuari molt potent.

QM: Recordo el bar Sol, que hi havia al carrer Tallers, davant de la sortida de darrere de La Vanguardia, on hi havia hagut el Tele/eXpres, doncs haver-hi anat un matí: “un frankfurt, però sisplau, que no me’l tallin ni me’l punxin”. I veies com se n’anava a la finestreta: “un frankfurt!”. La cadena de comandament o no com se digui s’havia trencat perquè l’ordre ja no li havia arribat al de la cuina. És evident que aquell tio faria el frankfurt com el fa sempre: tallant-lo, punxant-lo, massacrant-lo, torturant-lo una mica…

SP: La botifarra! També hi va haver uns episodis amb la botifarra, amb aquella moda d’esparracar-la.

QM: Per això, posi’m carn picada directament. En fi.

SP: Però que era una qüestió d’usuari, no era que ell digués “vaig escriure diferent a la tradició dels articles…”.

JG: No, no, és clar, és clar.

SP: Que igual parlava d’això com d’una altra cosa. Dels taxis. Per exemple: a lo millor jo he fet, no sé, cent articles sobre cine, però sobre el fet d’anar al cine. Per què? Perquè és lo que domino. I se m’acuden més coses, perquè hi soc sovint. ¿A on trobaràs el Monzó durant més hores, en aquella època? Als restaurants i als bars. Llavors, clar, és el lloc. El primer proveïdor de temes, sobretot d’algú que fuig de la política, que fuig del comentari aquest, és lo que domines.

JG: Respecte a l’època que vam fer el Taula i barra, que és un llibre del 2017 (on hi havia molts articles dels anys noranta, en els quals parlaves dels plats quadrats), has notat canvis?

SP: Això ha guanyat, sempre guanyen ells.

QM: Ara els plats són allargadets.

SP: Són de pissarra: de la merda aquesta de la pissarra.

QM: ¿Què vols dir, si ha evolucionat?

SP: Ha evolucionat cap a pitjor.

JG: ¿No hi ha hagut res que t’hagi fet canviar de punt de vista?

QM: No, no… no.

SP: I que això està en mans de gent que moltes vegades no en té ni idea. Difícilment trobaràs un cirurgià que obri una consulta i que no en tingui ni puta idea de cirurgia. I, en canvi, en això… gairebé et diria des de finals dels setanta…

QM: La cuina de mercat, que se’n deia.

SP: O un tio que li havien donat una indemnització. Recordo: “no, és que m’han despedit de la Seat, m’han donat una indemnització i obrirem un bar.” “¿En tens idea?”. “No”. I això es va perpetuant.





Croquetes i croissants


JG: ¿I per a tu també és tan important el menjar i el beure?

SP: M’interessa, però no tinc el coneixement. És més, probablement a mi m’han fotut alguna pirula de carn freda molt més sovint que a d’altres. M’agrada, però no tinc en absolut la perspicàcia, la precisió en la observació en aquest àmbit com ha tingut ell. Soc un fan dels articles del Monzó sobre això perquè sé i a més a més he tingut el privilegi de veure-ho en directe. Alguns articles he vist: “això serà un article”. He vist la gestació. I llavors encara és més divertit.

QM: On no hi havia això era en els bons restaurants d’abans. ¿Te’n recordes d’El Raïm? El Raïm ja no existeix de fa dècades. Al Born. S’hi menjava de colló de mico.

SP: Allà hi anàvem molt, perquè era a prop del Zeleste. Anàvem a La Palma, després.

QM: Si, exacte. Cap tonteria, cap cosa, bon menjar. Tot això evidentment va quedar escombrat quan van arribar els creatius.

SP: I al mercat. Nosaltres, pensa, que molta companyia d’aquesta del menjar era pel barri. I era més als matins, vermuts i tal: no era tot a la nit, eh? Vol dir que a lo millor a les vuit del matí érem al Ninot fotent-nos unes mandonguilles. Ara no hi ha res de tot això: algun queda, i el que queda s’ha remodelat i té com unes ínfules…

QM: Perquè aquests restaurants hípsters han sabut reconvertir la clientela, o sigui el comú de la gent, a la tonteria i, per tant, la gent, si no li posen un plat allargadet, així com un rectangle d’1 x 4…

SP: Una estètica de tapes. Que qualsevol cosa sigui tapa.

QM: Sí, sí.

SP: La sensació que hi ha moltes coses. Amb els bikinis és fascinant. Vaig prenent apunts perquè d’això si que em considero un cert expert. Agafen un bikini, que el bikini són dos triangles: ara són quatre.

QM: Ah, sí?

SP: Sí, el mateix, però els triangles són més petits. Te’ls posen en una mariconadeta així allargada i dona el pego. Una noia fina o un noi fi deu pensar que li és més còmode, o pels nens, jo que sé. És una mica la infantilizació aquesta.

Però això perquè jo de bikinis hi entenc, però, clar, lo divertit d’anar amb el Quim és que ell preguntava coses. Això per mi era… A mi m’havien ensenyat que no es podia preguntar mai res, perquè ens podien posar tots a la presó. Ell entrava i preguntava: “aquesta carn d’on ve”. O: “he vist que us dieu, no sé, Mendoza, ¿però de quins Mendoza?”. Jo pensava: “el fotran a la presó”.

Jo, a tot arreu on vaig, la tàctica de l’home invisible. Sempre. Encara ara: no pregunto res, mai. Ni tant sols als meus fills, ni als meus pares. El meu pare ho deia: “no li preguntis a un que et trobes pel carrer com es troba perquè podria ser que tingués càncer”. Una frase que em semblava d’una lògica… Llavors ell preguntava molt, sobretot els temes aquests de família, “d’on vens?”. Ah doncs el meu avi també era del País Valencià.

A part del halar, la companyia, tot, era una font de coneixement. I després, quan vam fer les entrevistes amb els presidents, vaig pensar: “és el mateix que fa als bars. Li està preguntant al Montilla si sap d’on ve el cognom Montilla”. Em va semblar collonut.

JG: Sempre sabia uns noms que no sabia ningú, però que estaven allà. Recordo un lloc que hi havia al carrer Villarroel, que era com un bar de Madrid.

QM: Ah, sí!

SP: El Martín!

QM: Baixant a mà esquerra, al costat d’una ferreteria d’un senyor que era de Marsella.

SP: Ho veus? Era de Marsella. Al Martín hi havíem anat molt.

QM: La filla corria molt pel Bikini. I el bar era un bar de Madrid.

SP: Entre Madrid i Navarra. I es menjava bé. Plats inusuals.

QM: El circuit sempre és anar passejant i entrant.

SP: I sobretot que no estigui a cap circuit gregari. Si li diuen “hi ha un lloc collonut”, ja… El plaer de descobrir tu al teu criteri. Jo no he conegut ningú que conegui tants llocs d’aquests.

QM: Ara ja no, perquè han desaparegut.

SP: Però quan comences a parlar del barri em dius el libanès, em dius el tio de la Índia del picant, em dius l’Agüir. A lo tonto a lo tonto surten set o vuit restaurants que jo no els veig a cap llista, per tant continua. En la mesura en que et desplaces, la dèria hi és. I els arrossos aquells, si no hi vas amb ell, no els descobreixes.

JG: ¿Quins arrossos?

SP: L’Agüir.

QM: Agüir. ¿No hi has anat mai? Sí, segur. ¿No hi has anat mai?

SP: Doncs aquest és un lloc que el Quim ens l’ha descobert.

QM: Hi havia el carrer Riereta, bueno, hi és. Hi havia El Llantiol, que no sé si encara existeix. Just davant d’El Llantiol hi havia l’Agüir, un restaurant molt petit. Hi havia La Sal, el bar feminista, que jo n’era addicte, s’hi estava molt bé. Després van desaparèixer i van obrir aquí.

SP: Digues-li on és. Floridablanca i… ¿Manso?

QM: Tamarit-Rocafort. Li van canviar el nom, un nom que jo trobo que és un error, però bueno. Ara es diu El Racó de l’Agüir. Era l’època dels racons: El Racó d’en Binu, El Racó de Can Faves, tot eren raconets, hòstia.

SP: El Racó d’en Cesc on van anar la Colau i el Trias.

QM: Un dinar del qual ara no podem parlar perquè passarà molt de temps fins que aquest llibre surti, però es poden dir tantes coses d’aquell dinar. Bueno.

SP: Entre d’altres, que van anar al Racó d’en Cesc.

QM: Hi ha un mem de la Dolors Boatella, no sé si l’heu vist. És la foto d’en Trias i la Colau, i la Boatella hi ha col·locat al costat el Carlos Sobera.

SP: Ah! Com si fos First Dates.

QM: Si, allà. Res: cap text. La Colau, el Carlos Sobera i en Trias.

SP: Com si fos una cita del programa de cites First Dates.

QM: [Fent veu de Carlos Sobera] “¿Tendría una segunda cita con Ada? ¿Tendría una segunda cita con Xavier?”. Tot això no hi és perquè no cal, no cal! I si ho poses, fatal.

Bueno, èrem… pels racons. Que estava ple de racons. I li van posar El Racó de l’Agüir. Són de Quatretondeta, a prop d’Alcoi, i fan arrossos, per mi els millors de Barcelona, de la banda valenciana: no els caldosos, són arrossos secs. A part d’això fan plats: fan uns musclos amb llet de coco a la tailandesa… No és només cuina valenciana.

SP: Fetge, el fetge és molt bo, també.

QM: Hi has d’anar.

SP: És un lloc que encara que ell digui que no…, però ja et dic, al barri, per exemple, controla tots els llocs: tots.

JG: “Les croquetes aquí surten a tal hora”.

SP: “La truita de patates del Laláns hi has d’anar-hi al matí o a última hora”. Ja s’ho sap.

JG: Teu, recordo un article molt emocionant sobre la truita d’escarxofes.

SP: De la mare. Sí, la cosa sentimental la toco bé. Jo també en vaig fer-ne un sobre —que ara per cert ha tancat— sobre un lloc que hi havia a Sitges que es deia El secret de l’Anna on també passava això: hi havies d’anar a les vuit perquè feia dues truites de no sé quants ous, que costava molt de fer-les. Però a tres quarts de nou ja s’acabaven i no n’hi tornava a haver fins a l’endemà. I vaig fer un article d’aquells de l’estiu. I l’altre dia el meu fill que ara ha vingut uns dies de San Sebastián, i va anar a Sitges, m’envia un missatge: “tinc una mala notícia: ha tancat per sempre El secret de l’Anna”. Però, és clar, han passat trenta anys. Hi ha un principi: si faig un article sobre un lloc de menjar no és mai sobre el menjar, a no ser que siguin bikinis o croquetes: coses que domino. Vaig fer-ne un sobre les croquetes de Cal Trumfo.

QM: Ah, sí!

SP: I alguna cosa més, algun que vaig fer: la ruta del croissant. Però són temes que domino. Si no, no m’hi fico.

JG: ¿Ets cuiner?

SP: Nooo. Això amb el Fermí Puig ho he parlat moltes vegades. Alguna vegada diu ell: “No saps com agraeixo que hi hagi gent que no cuini. Perquè —diu— ens hem de repartir la feina. Jo cuino i tu menges. Els cuiners necessitem tios que tinguin una gran experiència però que inclús desconeguin els secrets, perquè són els que et pregunten…”.

JG: Això també passa amb els escriptors, que s’agraeix que hi hagi algun lector que no escrigui.

SP: Sí. El Fermí, per exemple, és una persona que jo he conegut tard però que és una font infinita d’estímuls d’aquests, perquè també és compulsiu i té una curiositat… Crec que és un dels millors lectors que he conegut mai. Té una intel·ligència lectora de no tenir prejudicis, a part que té dèries pròpies: la Segona Guerra Mundial. Tres o quatre temes d’aquests que domina. Dorm molt poc: és un dels insomnes aquells que llegeix molt. És bestial, és bestial. ¿Com t’ho diria?, com a còmplice d’això de la cultura. De fet, quan mires enrere, dius: he funcionat així, amb persones que els agrada la música, que els agrada el cine. El Fermí és una bèstia. Si has tingut la sort d’estar a prop de gent així, quan surts tens moltes coses apuntades, saps? Això és collonut. I amb el Quim això era permanent.

JG: Tu sí que cuinaves, oi?

SP: Alguna cosa sí.

QM: Cuinava, però vaig ser desterrat de la cuina a partir del moment que el meu fill va marxar de casa i la meva dona es va jubilar, amb la qual cosa va prendre possessió total de diversos territoris de la casa i un d’ells va ser aquest. Cuinava poca cosa: alguna paella, alguna fideuà…

SP: Alguna fideuà, recordo.

QM: Pasta, sí. I una cosa que m’encanta, que és l’arròs amb sobrassada. Un arròs blanc, bullit, amb la sobrassada a l’últim moment. Vaig començar a fer-lo a partir d’una recepta que va sortir a La Vanguardia. Era una època que hi sortien unes receptes molt petites: parlo de trenta anys. Trenta-trenta-cinc. Allò va donar molt de joc… Però poca cosa més.

JG: Un dels personatges d’Olivetti, Moulinex, Chaffoteaux et Maury es fa un jambalaia. Ets tu?

QM: Jo havia fet jambalaia, és veritat. El jambalaia m’encantava. A més és una evolució de la paella, té collons la cosa. Una evolució no: m’he passat. Si que té a veure amb els arrossos de per aquí. És de Nova Orleans, de la Louisiana, i per tant hi ha herència occitana o francesa del sud, que vol dir l’arròs cuinat d’una certa manera. I el jambalaia és molt bo. A més, picantó. I amb pernil. Però si t’hi fixes, tots els ingredients són els que hi ha a la paella: hi ha l’arròs, hi ha unes certes verdures que ara no recordo i hi ha pernil. Pernil d’aquí, no pernil de York.





Vida familiar


JG: En els llibres últims, tots dos heu introduït elements de la vida familiar. No sé qui dels dos va anar primer.

SP: En el meu cas potser està més clar perquè hi havia un propòsit. Amb la meva mare dèiem que ens havíem de repartir el mercat. Que jo m’ocupava de la imaginació i ella s’ocupava de la història i de la biografia. En broma, eh? Això, la veritat és que partia d’una idea que no estava ni verbalitzada. I és que si jo escrivia i publicava el que no podia fer era Quan érem capitanets i parlar de la Guerra Civil: ni se’m passava pel cap. De manera que quan vaig començar a publicar i escriure —més a escriure que a publicar— vaig anar cap al que a mi m’agrada llegir. És el que vam comentar l’altre dia: des de John Irving a John Cheever, als sud-americans, al Fonseca, al Ribeiro… En tots aquests la Guerra Civil té una presència zero, d’acord? I aleshores jo ho mantinc bastant, com una condició. Són les regles del joc, quan t’hi poses: “jo d’això no en parlo”. Inclús les regles estan per saltar-se-les.

Hi ha un moment en què això, a través dels articles… jo crec que hi ha un personatge aquí molt important que és l’Agustí Fancelli. L’Agustí Fancelli comença a demanar-me cròniques, comença a demanar-me cròniques, i a través de les cròniques ell descobreix que allà hi ha tot un món que m’he negat a parlar-ne, d’acord? Sempre em diu: “tu, molt bé, els llibres estan molt bé, collonut, però tu tens que parlar de lo teu. I deia lo teu”. “Però home —dic— lo meu? ¿Què és lo meu?”

Hi ha dos fets: al llibre, fa vint-i-cinc anys, de La gran novel·la sobre Barcelona [1999], hi ha un conte que es diu Fraternitat. És un conte que diu: “Jo vaig néixer perquè el meu germà va insistir molt”. És un conte d’una pàgina i mitja. És un tio que està davant de la tomba del seu germà i que recorda que ell no hagués nascut si no fos perquè el seu germà… Això és el meu germà! Jo vaig néixer perquè l’Antonio va insistir molt, si no no hagués nascut. Va donar la bronca fins que… I el d’estar al cementiri és perquè al Fancelli se li acabava de morir el germà. El Fancelli té una història de morts brutal, molt tràgica i dramàtica, incloent la seva que va ser absolutament prematura, que per cert demà em sembla que farà deu anys. Al Fancelli, en aquest fragor de germanor, li vaig dir: “mira, he fet aquest conte”, que és una barreja. Perquè ell se’n va anar de viatge, a enterrar el germà, i em vaig imaginar la situació: què passaria si jo hagués d’enterrar el germà que va insistir molt, ostres… Però evidentment escrit de manera que ningú pogués dir: això és ell. Sempre aquesta asèpsia.

Això va coincidir amb un altre fet important que és que El País, on ja hi col·laborava bastant, va fer un número especial sobre l’exili, no sé per quina mena d’aniversari. Va ser un número especial per a l’EPS. L’EPS era el dominical d’El País, i tirava un milió i mig d’exemplars, era una revista molt important. I ho portava l’Àlex Martínez Roig. Llavors l’Àlex Martínez Roig em va trucar un dia i em va dir: “Sergi, tinc un problema. He fotut un número de l’exili que t’hi cagues. Ho petarem, és l’hòstia. Però és terrible. Tothom plorant. És lo més dur i més tràgic, i tal. I jo recordo un sopar que tu ens vas explicar les teves vacances, i he pensat si no et faria res que féssim un reportatge, amb fotos —perquè l’altra obsessió de l’Àlex eren les fotos— en què tu ens expliquessis les teves…”.

El primer article que jo faig explícitament sobre la meva família —si no el primer, el més important— en que explico aquelles vacances, amb fotos: surten fotos allà, a Sotxi, a Crimea, a Iugoslàvia. Una cosa fabulosa. I és un article lluminós. L’únic tio de l’exili mundial que s’ho va passar de puta mare el va trobar l’Àlex. Llavors va dir: “sensacional, ens has cobert el tema de l’alegria”. I allà es va obrir la veda. I l’article aquest, saps? Vaig com dir: “es pot parlar de la família, amb la meva mare encara publicant de manera regular, eh? Jo ja no tinc aquest problema. Ja no cal anar amb la mà lligada al darrere”.

I vaig començar, i llavors ja van entrar els fills, va entrar l’època aquella en què jo he de cuidar els pares —això el Quim ho va viure amb molt més dolor— i aleshores és quan, de la família, lo que seria difícil és no parlar-ne. Sí que és veritat que cada vegada és més explícit. Sí que és veritat que té a veure amb el mètode: jo cada vegada em poso menos aquestes condicions que em posava de jove: “no parlaràs d’això, no parlaràs d’allò”. Això s’ha acabat. Jo ara parlo, tal com em surt, lo que em vingui bé.

JG: Vas acabar parlant de la Guerra Civil, en un conte.

SP: No, no, en més d’un. I vaig explicar lo del nínxol. Jo he fet remakes. Tinc un remake de tota la mort del meu oncle, que es diu El nínxol [Cançons d’amor i de pluja, 2013], d’una cosa que ha escrit el meu pare, en les seves memòries. Clar, això és un privilegi. Això no gaire gent a la literatura catalana ha pogut agafar un episodi que ja havia explicat el seu pare, potser el Sagarra. El Sagarra, a vegades, agafava un article del seu pare i el reescrivia, no? Això és l’hòstia. Primer perquè jo crec que és útil, i després que té molta conya fer-ho. Amb lo d’El nínxol, va ser brutal perquè jo vaig trobar la làpida, que la volien llençar.

JG: ¿La làpida de…?

SP: El meu oncle Antonio estava enterrat a Montjuïc. Llavors, el meu pare, quan es va morir —a veure si ho dic bé, això— vam haver de canviar la làpida, perquè volien estar junts. El meu pare va deixar unes instruccions. Llavors hi havia la làpida de l’Antonio López Raimundo sol, no? I al darrere, que no ho sabíem, hi havia la làpida provisional que es posa els primers dies, d’acord? Quan es mor el meu pare n’hem de posar una que digui: “Antonio López Raimundo — Gregorio López Raimundo”. D’acord? Anem a treure la de l’Antonio i ens trobem aquesta, que posa: “Antonio López Raimundo va morir tal dia en el trenta-set”, però feta amb mala folla.

I aleshores, fem tota aquesta operació i jo veig que hi ha un tio que se’n va cap al contenidor. I jo evidentment ni preocupar-me’n. Però vaig seguir com un ressort i vaig dir: “hòstia, això és història de la família. Un moment, un moment!”. Li vaig dir, abans que la tirés al contenidor, li vaig dir si me la podia deixar al maleter del cotxe.

Llavors la deixem al maleter del cotxe i durant nou mesos jo condueixo pensant: “hosti, porto la cosa aquesta…”. I això és collonut, quan és de cocció lenta, no? I m’anava obsessionant: “això, això… aquí hi ha algo”. Però la porto jo: vol dir que cada cop que vaig al Caprabo, que porto els nens a tal i que he de carregar i descarregar coses veig la làpida. Però la làpida vol dir que a sobre hi ha dues bosses del Caprabo. És molt pop: té un punt molt interessant.

Llavors un dia vaig a fer una conferència o una d’aquestes coses rares que fem els escriptors, en un institut, en uns barracons de Manresa. Plou a bots i barrals. Arribo allà: Manresa. Tot d’adolescents, dues classes d’adolescents hostils, sí, sí, que els importa una puta merda que vagi un escriptor a explica’ls-hi res, que han estat obligats a fer unes preguntes per a una assignatura. Tu notes l’hostilitat, notes tot el mal ambient. I al final els hi dic: “escolta, si no voleu parlar de res…”. I llavors em diuen: “¿què estàs fent?, i tal”. Explica’ls-hi lo de la làpida. I els explico lo de la làpida. Doncs mira, estic pensant d’escriure un conte sobre això. I un em diu: “Tu no tens la làpida al cotxe tio” [parla nye-nye-nye]. “M’estàs ofenent”. Llavors agafo seixanta tios, sortim, anem a buscar el cotxe i els ensenyo la làpida. I aleshores un respecte, una consideració, un silenci, perquè continués fent la història. “Ja està”. Tot el camí de tornada pensant “quan arribis a casa, això ho has d’escriure”. Ja veus la barreja d’atzar, d’“això no m’hi puc ficar perquè és del meu pare”, però és clar la làpida ja no era del meu pare…

QM: No.

SP: Era meu. I llavors surt el meu fill allà filmant coses. I és una altra història i d’alguna manera també és continuïtat, no? I llavors tu veus això, ¿hi has de renunciar? Per què? Això ho he fet amb els pares, ho he fet amb els amors-desamors —jo m’he tirat tres llibres explicant que això no anava bé—. Però és clar és d’una vulgaritat absoluta perquè hi ha hagut sis-cents mil llibres sobre les decepcions amoroses, però lo important és portar-ho a lo teu, lo teu: al Fancelli. El Fancelli tenia raó.

Jo tenia tota la part aquesta si tu vols d’imaginació, de creació —que no hi he renunciat, que ho continuo fent—, però hi he afegit lo meu. Ell m’ho deia: “és que lo que no té sentit és que renunciïs a coses que només les tens tu”. Aquest és un argument molt difícil de rebatre. “Això no té res a veure amb la teva mare: això només ho tens tu. El fet que tu nasquessis perquè el teu germà va insistir molt, és teu”.

QM: Em fa recordar lo del príncep Enric d’Anglaterra. Diu que ell va néixer perquè necessitaven un proveïdor d’òrgans per al seu germà gran, l’hereu de la corona britànica. Si li faltava un pulmó, o un fetge, ell era el que estava destinat a proveir coses: una medul·la òssia. Això és molt circumstancial, perquè això és ara: no se’n parlarà gaire d’aquí a un temps, quan surti aquest llibre.

Jo, per la meva banda, no tinc tota aquesta història. Lo que passa és que he escrit sempre en relació al que he viscut a cada moment. I així com als meus primers llibres tot anava de tocar el cul a les noies —o gairebé tot: no tot, esclar, evidentment— arriba un moment que el món que m’envolta és un món de residències geriàtriques i de tanatoris. I per això comencen a aparèixer històries familiars, sense noms.

SP: I també els nens, la paternitat.

QM: Sí, també, tota aquesta història. Parlo del que visc: ja està.

JG: Sí, però per exemple a El millor dels mons van començar a aparèixer, no sé si per l’edat…

QM: Encara no.

JG: No, encara no havies entrat en aquest món de residències i tanatoris que és més Mil cretins. A El millor dels mons hi ha un retorn al carrer on havies viscut de petit, Tenor Masini. Hi ha molts elements biogràfics. Hi apareix un petit imant que vas robar a l’escola, el senyor dels cromos…

QM: ¿Apareixen allà?

JG: La mare cosidora, un joguet de bàsquet…

SP: Però això no vols dir que no ho fa tothom? Abans deies: la moda aquesta d’explicar les penes. Això és de tota la vida. Potser, si tu vols, hi ha un moment que les editorials s’ho creuen més i obren més la veda i es torna com una mena de lloc comú. La meva mare, per exemple, el 90% és crònica i el 10% són unes novel·les que s’ha inventat. Però a les novel·les hi ha molt de crònica. ¿Quina era la diferència? Que la meva mare tenia una vida que semblava Indiana Jones. Clar. Nosaltres, a les sobretaules, no teníem res a fer. Jo de fet quan adopto la cosa aquesta de l’home normal, gris, oficinista, és per poder competir, diguéssim. Des de lo oposat, perquè a casa meva no podies obrir la boca. “No, perquè vaig estar tres setmanes a la comissaria de la Via Laietana torturat per aquell senyor. M’agafaven els ous…”. ¿Ara jo què explico? “No, jo he anat a veure un partit de Johann Cruyff”. “Va, vete a la mierda”. O sigui no tenia cap consistència. Però que jo tinc la sensació pels escriptors, a més, després te n’adones, tothom al final explica lo seu.

QM: Sí.

SP: És lo teu. Això sí, de vegades trigues una mica. I després que lo teu no és una cosa immòbil, és lo que diu ell, cada època que escrius lo teu és una cosa. Però hi ha coses que hi són sempre.





Els fills


JG: Sí, sí. Em va sobtar perquè en llibres anteriors el protagonista era algú que s’assemblava a tu, Quim. A El millor dels mons també però s’obria el pla i entraven altres coses. Allà hi vaig notar molt el canvi. Després hi ha aquell conte en què el protagonista està angoixat perquè el truquin perquè ha passat alguna cosa als pares o perquè ha passat alguna cosa al fill.

QM: ¿Jo tinc un conte així? Sí? A on? ¿Està escindit entre la preocupació perquè el truquin sobre els pares i la preocupació pel fill?

JG: Que s’hagin fotut una nata amb el cotxe o amb la moto.

QM: No me’n recordo. Però, probablement, sí. És un reflex del que vius. Sempre parles del que vius.

JG: I en els teus darrers llibres també hi apareixen els fills, molt.

SP: Siiií. El mètode sempre és el mateix: a partir d’una situació identificable, és a dir, la situació no és mai que tu hagis tingut —mai tampoc, però el 90%— de dir: “he creat un personatge que és un druida del segle II a.C. que viu a Fisburn”. Jo d’això soc incapaç, d’entrada, a no ser que sigui una paròdia. Però, en canvi, el mètode, si tu vols, de pobre, és: a partir d’una situació que m’hagi passat a mi o que jo la pugui recrear de manera versemblant —no cal que m’hagi passat a mi, m’ho poden haver explicat—, pot ser una suma de vàries situacions, jo puc inventar. Llavors jo recordo que aquesta època dels nens que començaven a sortir, tinc un conte [Tothom ho fa, dins de Cançons d’amor i de pluja] que hi ha un tio que està a la porta d’una discoteca…

QM: Sí, sí.

SP:… amb el pijama posat —que jo això ho he fet— i he vist altres tios amb pijama en uns cotxes més grans que el meu. Probablement al seu cotxe no hi havia una làpida d’un que havia mort durant la Guerra Civil, però aquesta és una altra història. Llavors, jo, aquelles esperes, eren unes esperes de dos o tres hores, però el cervell, l’angoixa, era brutal. Explico la història que, quan surt la nena, té quaranta anys més. Jo estic esperant fora i quan surt veig una senyora ja molt maquillada, molt tronada, que va cap al cotxe, no? Hòstia, aquesta idea no és realista, d’acord? Però tot el plantejament del conte és realista. Fins que a la solució final li dons tu la volta. Que segurament devia anar taja, jo em devia emprenyar, però això no té cap interès. Convertir aquesta noia en una senyora gran, una mena d’aquelles dones que han volgut continuar sortint, una veterana, que en dèiem abans (quan es podia dir). Quan treies un llibre havies de teoritzar i em vaig treure allò de sandwich generation dels americans, que són els que estan atrapats. Però això és per vestir-ho. Lo que diu ell: si tu en aquell moment tens el fill petit i els pares grans et comencen a fallar…

Jo, per exemple, a La primera pedra, que encara era l’època en què no parlava de res. Hi ha un moment que el protagonista surt d’un bar, que era el Quinto Piso, al carrer Aragó, a les nou del matí —perquè se sortia a aquella hora del Quinto Piso—, i quan surt veu els seus pares passar. I s’emociona. I diu: “us diria que us estimo si no estigués tan perjudicat”. Això és una escena que està allà. No se’n van adonar ni ells: ningú. Fixa’t: fins i tot en un moment de màxima transgressió, de dir “jo no en vull parlar” —La primera pedra, que és un llibre estranyíssim—, però és superbiogràfic: tota la teva vida del suplent, tot això. Hi ha molta més biografia que en els aparentment biogràfics. Que això també és una cosa que m’agrada molt: que de vegades posant-hi només elements aparentment inventats és més biogràfic que quan hi poses només elements documentals. Això és collonut. Llavors et deien: “no és que aquest…”. Sí, m’ho he inventat tot!

JG: Quan havies d’anar a Nova York, en una entrevista que et van fer, deies: tot és autobiogràfic, perquè si el protagonista va a la nevera i agafa una cervesa, això és autobiogràfic perquè jo he obert molts cops la nevera per agafar una cervesa.

QM: És així. No ho podia dir millor [fa veu de senyoreta polida]. És que tot és autobiogràfic.

SP: Fins i tot la ficció. Jo crec que hi ha un error de separar… Perdó. Continua, continua.

QM: No, no.

SP: Jo crec que la ficció és un recurs mental que tu fas servir per viure.

QM: Doncs, això va a missa: és així. Tu també has llegit, i de vegades has llegit molt. I aquesta ficció llegida, que ves a saber si és ficció o no és ficció, és a dir, que tampoc no és ficció perquè qui la va escriure feia servir uns elements que li eren propers, doncs, està incorporada i et serveix per explicar coses. Moltes vegades, en una època que feia articles i relats, jo intentava explicar alguna experiència que m’havia passat a mi però no podia fer servir la primera persona, perquè em delatava molt, o focalitzava la història sobre mi. I aquella història m’interessava o m’agradava, la que jo volia explicar, perquè podia ser la de molta gent. Aleshores el que feia era parlar en tercera persona: el senyor que porta una camisa a quadres. “El senyor que porta una camisa a quadres fa això, fa allò…”. Expliques històries que t’han passat a tu fa mitja hora o la nit abans. La ficció permet posar una distància per explicar coses teves sense haver d’anar amb el cul a l’aire.





Sentimental


JG: Tu busques la distància i en canvi en Sergi reivindicava l’element sentimental, que estava molt mal vist. De vegades molt disfressat de ficció, perquè la novel·la que es diu Sentimental és una novel·la de ficció fantàstica.

SP: Era un altre prejudici, que segur que tenia sentit: el no ser melindrós, el no ser cursi. Eren unes indicacions, unes prudències sanes. I a més a més reactives. S’havia fet un abús del sentimentalisme, del lacrimogenisme. Però hi ha un moment en que ens passem a l’altra banda. I això també el Vázquez Montalbán ho va fer molt bé: el fet de que durant molt temps la literatura sobre futbol fos una excusa per fer patrioterisme barato no vol dir que tothom n’hagi de deixar d’escriure. Llavors jo crec que el Sentimental, la novel·la i el posar-li aquest títol, a més en una història en que el protagonista es mor a la pàgina 10, ¿i ara què fas? Però en canvi hi ha moltíssimes coses biogràfiques, sobretot si tu vols emocionals, i sobretot hi ha la fi del prejudici.

Si jo arribo a casa i em poso cançons per ballar, per plorar o per riure i vaig al cinema pel mateix, ¿per què m’he de prohibir aquest component sentimental que, a més a més, resulta que s’assembla molt a com jo soc? També això té a veure amb que hi ha una edat que ja vas assumint que ets d’una manera i no d’una altra: jo soc sentimental. També és una manera de controlar-ho. Ha sigut una prohibició que jo mateix m’he posat, però això ha canviat. A més, la novel·la es diu Sentimental però és una novel·la d’un boig. Hi ha els ens, hi ha uns extraterrestres, hi ha uns tios amb unes sandàlies amb llums… hi ha unes coses extranyíssimes. Surt del Quién sabe dónde. Jo estic veient el Quién sabe dónde i hi ha un tio que diu que va anar a buscar tabac i ha trucat al programa per dir que no pensa tornar. Això és una puta novel·la. I a partir d’allà vaig estirant el fil. De tot lo que he escrit és lo més improvisat, bueno, L’instint déu n’hi do. Quan jo veig que aquell tio es mor a la pàgina 1o i dic: “hòstia quina llàstima, no?”. I dic: “¿per què quina llàstima? Es ressuscita. ¿Si ha ressuscitat Jesucrist per què no pot ressuscitar aquest tio que es diu Oliveira? M’ho vaig passar de puta mare. Però és una novel·la absolutament… jo no l’he tornada a llegir mai més, no vull prendre mal.

Vaig al cine, veig una pel·lícula del Wim Wenders, que té un moment… Alicia en las ciudades o Paris Texas… ¿I això no puc fer-ho, jo? Si és el que més m’agrada. O un concert del John Coltrane. I resulta que hi ha una peça que toca amb el Monk i que és per plorar. Els Beatles. “No, no, jo soc el Sergi Pàmies i això no ho faig”. Tu ets idiota. I a més si és lo teu, i lo teu va emergint…

JG: La pornografia sentimental té unes dimensions oceàniques.

SP: Sí, aquest és el perill. I després la gent és com és. El Quim ha estat molt poc sentimental des d’aquest punt de vista.

JG: Tret dels últims llibres, insisteixo, on hi ha pinzellades.

SP: Ha sigut lo més sentimental que pot ser ell.

QM: [riu per sota el nas]

SP: Jo en canvi, d’alguna manera, he sortit de l’armari de lo sentimental. Estava reprimit. Perquè a més ho tenia argumentat, eh? Però hi ha un moment que dic: “ara no estaràs reprimit”. Et dic una cosa: tots els últims llibres, que hi ha molta tralla sentimental, estan supercontinguts. Si fos per mi li fotria molt més. La frontera la tinc claríssima. Però si tu ets sentimental… Inclús en els articles. De vegades escric articles i hòstia: “ets un puto sentimental, estàs fent de iaia ploranera”. Llavors quan ho retoques, si tens temps i tal, pots afinar una mica això.

JG: Fas servir sempre imatges molt potents. N’havia apuntat dues: el conte de l’ou kinder [La màquina de fer pessigolles, dins de L’últim llibre de Sergi Pàmies, 2000], per exemple, que acaba amb una imatge que és igual que sigui sentimental o no.

SP: Hòstia, em va costar molt decidir-me a fer-lo.

JG: I l’altre, el dels nens que pinten la casa [Anar a dormir d’hora, dins de La bicicleta estàtica, 2010].

SP: El de l’ou kinder és que jo anava cada diumenge a [la llibreria] Crisol, amb la meva filla, i a la sortida la caixera li donava un ou kinder. I un dia en aquests exorcismes de lo que pot passar amb els teus fills i lo que no suportaries —la mort— doncs m’invento un tio que li fan això quan fa un temps que s’ha mort la seva filla. És molt temptador dir: “això no pots fer-ho Pàmies, això és pornografia”. Com que no pots fer-ho… “a veure si puc fer-ho”. I aleshores converteixes la prohibició en un estímul.

Lo de les parets: jo vaig anar a França a fer un bolo amb un autor de Tolosa que es deia Manu Causse. Havia fet novel·la negra i tal. I havíem d’anar a un poble. Les instruccions eren: jo arribava a Tolosa, anava a buscar a Manu Causse a casa seva i amb cotxe anàvem a la quinta merda. I aleshores vaig a casa del Manu Causse, acabava de separar-se, tenia els nens allà, un merder de collons. I veig tota la casa, però tota la casa plena de guixats. Totes les parets guixades: totes. Els dos nens són de que entrés la policia i se’ls emportés, perquè són delinqüents en potència, molt petits, completament desequilibrats i bojos. Això eren les vuit del matí i ja estaven pintant com a bojos. Uns drames: “ara no volen anar al col·le”. Jo vaig tenir una tendresa infinita pel Manu Causse. “Aquest tio està passant-ho putes”. I, a partir d’allà, tornem-hi. Una situació real que et suggereix que aquí hi ha algo. A casa meva un tio pinta la paret i és immediatament…

JG: Executat!

SP: Home! Però en canvi hem conegut molts casos que per la geopolítica matrimonial… El model sempre és aquest: a partir d’una cosa molt assequible… —que de vegades no és teva, és del Manu Causse i evidentment el viatge amb el Manu Causse va ser collonut—.

JG: Hi ha el tema del pudor.

SP: La meva mare, cinquanta llibres sobre ella i les seves vides i tot, que te les pots saber gairebé de memòria, i hi ha coses que no ha explicat. Per exemple de la filla és molt difícil trobar referències. I algun dia, els biògrafs, els fills, algú, haurà d’explicar coses que la meva mare no podia explicar. Però també, quan ho expliquem, haurem de decidir si ella no volia explicar-ho qui som nosaltres per anar-ho explicant. Això no et fa millor ni pitjor. Però has de ser coherent. Jo les reserves les continuo tenint, eh? Però també agafes una mica més d’ofici, una mica més de seguretat —en el meu cas, almenys—, de sentiment de rebel·lar-te contra això. Jo hi ha coses de la meva família, dels meus fills, que no n’escriuré mai. No vol dir que siguis una màquina d’aquelles que ho explica tot, que allà ell: hi ha gent que fa això i ho fa de puta mare, eh? Els llibres del norueg aquell, hi ha moments que dius…

QM: Qui?

SP: Del norueg aquell [Karl Ove Knausgard].

QM: Ah, sí, perdó.

SP: T’està explicant com està cagant. I està dues pàgines descrivint la merda. Però, per acumulació, forma un algo.

JG: Tot es pot fer.

SP: Lo seu és no posar-se límits. Doncs: respectable. Després et pot agradar o no. En el meu cas, això ja no serà un problema. Això no vol dir que no hagis de tenir…

JG: Uns filtres.

SP: Clar. I sobretot la mateixa il·lusió de quan escrius sobre una altra cosa. Jo no he escrit sobre Ucraïna. No en tinc ni puta idea. I hagués pogut dir: “acabo de veure a la televisió una família…”. Jo tinc ofici per fer això. Però, hòstia: dius “no”.





Els pares


JG: Tu en els articles sí que has anat introduint elements autobiogràfics. Algunes de les coses que hem parlat, sobre el teu pare.

QM: Però jo d’això sí que en parlava habitualment, en els articles, quan hi ha anècdotes.

JG: El tatuatge esborrat…

QM: Sí, el tatuatge esborrat, que era aquí, al braç dret, d’una noia que es deia Júlia.

SP: I nosaltres fèiem la conya de quan anaves a pescar al trencaones.

QM: I altres coses.

JG: ¿Què passava al trencaones?

QM: El dia abans de l’11 de setembre de les Torres Bessones de Nova York, vaig escriure un article que em va quedar de puta mare. I va haver de sortir publicat el dia que surt la notícia de les Torres Bessones. Era quan el Núñez havia decidit que tots els veïns d’allà, al costat del camp del Barça, eren uns fills de puta que el que volien era el benefici econòmic de les putes, els travestis dels voltants del Camp Nou. El vaig redactar de tal manera que em creia la història del Núñez i aleshores anava a ca la meva mare, que en aquella època vivia sola al pis de Cardenal Reig, i que a més anava amb una cama absolutament desubicada perquè el genoll li anava fatal. Hi anava a demanar els quartos “perquè he llegit que el Núñez diu que fas negoci amb tot això”. Naturalment jo em creia el Núñez i no ma mare. “Va, dona’m els diners que treus de la prostitució”.

Això no ho hauria pogut escriure, si no hagués estat real: si la meva mare, per comptes de viure allà, hagués viscut, no ho sé, a Sant Andreu. Hauria estat impossible redactar aquest article. Eren elements reals, biogràfics. Això sí que ho feia. Amb els articles ho feia molt sovint, quan hi havia un motiu, no gratuïtament. Les manifestacions a les quals la gent porta els fills. Mon pare que era —no d’arrel anarquista perquè no ho era, però des del punt de vista sindical sí que era de la CNT, perquè era el sindicat en el qual havia estat abans que entrés el Franco—…, ¿per què t’ho deia això?

SP: Les manifestacions amb els nens.

QM: Amb els nens. Em deia: amb els nens mai a una mani. Segons els anarquistes els nens es queden a casa estudiant. Tu surts a trencar-te la cara amb la policia, però als nens no els portes allà a fer el pena. Doncs tot això ho explicava. O la vegada que a la fàbrica on treballava, no sé si era a ca l’Illa, al Poblenou, ell anava tocant la pera i fent el burro, i devia entrar un patró, un jefe, i com a mostra de… raaaa, es va tirar un pet. Llavors evidentment el van acomiadar. Se’n va anar al sindicat. “Escolti, m’han fet fora”. “Per què?”. “M’he tirat un pet”. “Bueno, se ¿t’ha escapat?”. “Sí, esclar”. El sindicalista que l’havia de defensar, obre el calaix, treu una pistola, la carrega i “va, ‘nem, ‘nem”. Hi van anar “Aviam, vostè és…”. “És que és una cosa que no pot fer, està treballant…”. “¿Aquest noi què fa?”. “Carrega i descarrega peces de roba i tal…”. “Molt bé”. Treu la pistola i li diu: “¿Oi que està readmès?”. “Sí, sí, no hi ha cap problema”. “Noi, torna a la feina”. “Moltes gràcies, adeu”. Això ho havia explicat en algun article. Era part d’una història personal que em servia per explicar…, no sé de què anava l’article ni de què venia. Ja està.

JG: ¿I això dels crancs?

SP: Això era una anècdota que la vam utilitzar: un dia que havia anat a pescar amb el seu pare, a l’escullera.

QM: Hi anava força vegades, els diumenges.

SP: Aleshores això ho vam incorporar com un gag recurrent al Sang bruta.

QM: Compràvem una canya d’aquestes, amb un fil de niló, amb una mena de llaç, i com que hi havia molts crancs als rocs aquells, aquelles pedres, doncs en caçaves i després tornaves amb el metro. Molta gent amb canyes amb crancs…

SP: En qualsevol moment de la radionovel·la, quan algú tenia un record, fèiem un copy-paste.

QM: Una de les actrius, que encara ara me la trobo per Twitter, demanava que el seu paper havia de tenir una mica més de profunditat i tal, perquè el text que deia era: “vull sentir la teva pell contra la meva pell”. ¿Te’n recordes d’això?

SP: “de mi mateixa”.

QM: “Vull sentir la teva pell contra la meva pell de mi mateixa”. I era un rotllo completament cursi, que avui en dia te’l trobaries en algunes novel·les. Llavors quan va dir que volia ampliar els registres i tal, aquell dia…

SP: La vam castigar.

QM: Cada vegada que obria la boca deia el mateix. No: en aquella època ja havia aparegut l’ordinador. I aleshores era fàcil tornar a escriure: “llavors diu tal cosa”. Era això del cranc.

SP: Al programa Albània aquest de ràdio, les músiques… teníem uns separadors que eren músiques de Corea del Nord.

QM: Sí!

SP: Clar: era un disc que havia portat el meu pare d’un viatge a Corea del Nord. Això només ho tenia jo. Això seria com una peça sagrada, l’ús era irreverent. Era agafar allò, fotre-ho de separador: “Albània”.

QM: Vam menjar molt dels cassets de contes infantils del meu fill.

SP: Sí, senyor!

QM: Eren cassets [fa una veu de baix]: “Hola, petita, ¿com estàs…?”.

SP: En un català que ara, evidentment, seria impossible.

QM: [Fa veu de falset] “no, vaig a comprar tal”. [Torna a fer veu de baix] “Molt bé!”.

SP: Això és una mostra que tot s’aprofita.

QM: Els elements que teníem a l’abast. Ell tenia la música…

SP: Comunista!

QM:… comunista. I jo tenia els contes infantils.

SP: A part hi havia la malaltia de cadascú. Jo tenia un disc d’un tio italià, de discoteca, un discjòquei, que havia fet una cosa amb un discurs de Mussolini: “sono venuto…”.

QM: Ah, sí, sí. Això era l’obertura del programa, cada vegada…

SP: Obríem amb això: era una cosa…

QM: “Sono venuto in questa discoteca…”. La veu del Mussolini. En aquells anys, que a més això era als anys vuitanta. No sé com ho havien fet. Ara, esclar, es fa de tot i tot es falsifica.

SP: Tenia molta conya.

QM: Arribaves al Bikini i cridaves: “sono venuto in questa discoteca…!”.

SP: Agafar una música popular de Corea del Nord. Primer: a Barcelona ¿quanta gent tenia aquest disc? Era una gamberrada, però sofisticada. Basada només amb el que tenies. El Carles Godó va fer tota la feina.

QM: ¿De la família del llibre?

SP: No, el Carles Godó de RAC1. Havíem de fer uns separadors impecables. Calia també disfrutar. Era una gamberrada, però cada vegada que ho sentíem, rèiem.





Telefonar al Japó


JG: Això de la gamberrada sofisticada…

SP: No era la gamberrada de tocar un timbre, que també s’ha fet.

JG: O trucar un poeta…

SP:… a les tres de la matinada. No, no és això.

QM: Pobre, pobre. I era un bon tio.

SP: No era res personal.

QM: Era només que era catòlic. I la revista es deia Primera línia.

SP: Director: Damián García Puig.

QM: Això dit des del telèfon que hi havia al fons de La Palma.

SP: Entre La Palma i el Zeleste.

QM: “Oye, soy Damián García Puig, querrías…”. En aquella època imitàvem veus, jo millor que no pas ara. Al [editor] Xavier Folch li havia colat moltes vegades que era en Xavier Bru de Sala. I havíem començat la conversa i ell convençut que jo era el Bru de Sala.

JG: ¿I el Damián García Puig què li deia al poeta?

QM: Que havíem llegit la seva obra, que era molt interessant, i que volíem que escrivís a la revista Primera línia: això sí, hauria de ser en castellà.

SP: I eren les tres del matí, eh?

QM: ¿I les trucades al Japó?

SP: Ah clar, això era molt bo: tenia molt a veure amb el Sentimental. Era una cosa còsmica. Vam descobrir que si tu, en una cabina, sense posar una moneda o posant vint-i-cinc peles, tu podies despertar algú a qualsevol lloc del món. Amb l’avantatge de que a dins de la cabina hi havia la combinació numèrica amb els prefixes. Posava: “Japó: 0107” i aleshores el número després. Llavors la màxima aspiració quan sortíem ja, que ens tancaven els locals, era entrar en una cabina i despertar un tio al Japó. Però fixa’t que és poètica, és Carles Santos gairebé, eh? Té un punt Sentimental també: imaginar un tio descalç allà a Tòquio i uns curdes a davant de Santa Maria del Mar. Una connexió còsmica. Això ho vam fer bastant, bueno i canviàvem. “Japó, ¿avui què despertem? Sud-àfrica”.

QM: Sí, però jo crec que Japó va ser…

SP: Sí, ens agradava la imatge: Tòquio, superpoblació. Ja em diràs tu si aquesta gamberrada té cap sentit per uns tios ja majors d’edat, algun d’ells amb fills. Doncs sí. Es podia fer: es feia. Però fixa’t que hi havia una elaboració poètica. Una mica allò de la pel·lícula aquella dels italians que anaven a l’estació de tren. Amb l’Ugo Tognazzi, l’Alberto Sordi.

QM: I Vitelloni crec que és.

SP: La gent que està despedint-se, en els trens antics, allò típic, les despedides: van passant i van fotent cleques a tots. Tios amb traje, eh? Tios de cinquanta anys. El primer dia que la veus, plores. Perquè dius: “¿encara estem així?”. Trucar a un pobre tio de Tòquio, despertar-lo, només perquè la tecnologia ho permet… Perquè això durava dos segons. I si feies bingo, si el tio agafava el telèfon, perquè moltes vegades no l’agafaven… Una altra vegada les cabines: hi ha una obsessió amb les cabines telefòniques.





Despersonalitzar


JG: Durant molt de temps els personatges tenien noms neutres. Em sembla que és a Guadalajara [1996] que els noms dels personatges són agrupacions de consonants.

QM: Exclamacions. A veure: jo ¿per què ho feia? M’havia estat molt útil, en una determinada època, dels personatges dir-ne en P, l’N. I després ja em vaig atipar de fer només una consonant i vaig pensar, afegeix-n’hi: Rdz. I sobretot pensava a l’hora de llegir en veu alta. Quan estàs corregint per veure com sona. I ho trobava molt divertit: en Zgdt va abraçar la Bst. I pensava que si algú llegeix respectant el que està escrit, allò estava bé. Era portar encara més cap al ninot, cap a la despersonalització dels personatges i m’hi vaig dedicar una època.

JG: És al revés de la tendència autobiogràfica que dèiem: despersonalitzar.

SP: Això el que fa és establir una relació amb el lector, que t’està dient: “les regles del joc, entre tu i jo, no són de realisme”. No t’estic explicant una cosa que hagi passat: t’estic explicant una història. I tu i jo establim un criteri que la gent es diu Zwstzi. En canvi, Jesús Moncada, sense fer autobiografia, t’ha de dir: el notari Carles… Duran, del carrer tal. Perquè ell la relació que estableix amb el lector és de realisme. De que tu segueixis aquella història amb un to de realisme. I jo crec que en aquesta cosa del no posar mai noms, a part del rotllo despersonalitzat de l’època, del moment, d’una certa filosofia de la vida —tot és una merda, la gent no té ni nom— és això: que el codi no és el del realisme. És superestimulant. Però el dia que ell vulgui que la història obri la personalitat hi ha de posar un nom. A mi per exemple no m’agrada el “En tal”: l’en. Quan ho veig escrit no m’ho crec. És un problema meu, eh? Què faig? Tots els meus personatges comencen per una vocal. Ja em diràs quina tonteria, perquè en català és en.

QM: Bueno, en o el.

SP: Sí, però el tampoc. El Pau —quan jo parlo del meu germà Pau dic “el Pau”—. Però escrit: l’Ernest, l’Omar. Saps? M’agrada molt l’apòstrof. Però això és un caprici, no té cap rellevància. Però en canvi lo altre: triar una fórmula en que tu t’allunyes directament de la nominació convencional estàs dient alguna cosa més.

JG: A El perquè de tot plegat tots es deien pel cognom, acabat en -ell.

SP: I a Benzina començaven tots en hac.

QM: Per evidenciar que és una ficció.

SP: Els de la hac havien de ser marques de beguda.

QM: No, això era amb La magnitud de la tragèdia. Allà eren tots noms dobles: Anna-Francesca, Ignasi-Jordi…

SP: Però abans ho tenies amb noms de begudes alcohòliques: Bacardí, Giró…

QM: Això que deies del Morell i el Vendrell és d’una època que em vaig començar a fascinar per aquests diminutius medievals. Ara, d’un tio que es diu Morell en diríem Moret. Aquest -ell és un diminutiu medieval que no es fa servir en la llengua actual. Però en canvi als cognoms ha quedat congelat. Em va agradar que tots els personatges fossin acabats en -ell. Tots no. No són mai tots.

SP: Si es fa una norma s’ha de poder saltar.

QM: A Benzina, si no m’equivoco, tots comencen per hac, però n’hi ha alguns que no, per tocar els collons.

SP: Ara!

QM: Perquè diguin: “¿i com és que aquest no?”.

JG: En el pròleg que vas escriure per a l’edició de El hurgón mágico de Robert Coover d’Anagrama [1998] vas parlar de la llibertat de l’escriptor per trencar totes les roques.

SP: És allò d’en Rusiñol de “aquello que ahora no me acuerdo como se dice”.

QM: En Rusiñol no, en Pujols! Està escrivint aquella novel·la pornogràfica en castellà que després s’ha verificat que això no és cert, que ens ho crèiem —jo m’ho creia—.

JG: ¿Què és que no és cert?

QM: Que surti en la novel·la aquesta que es diu Nosequé o la prostitución.

JG: El nuevo Pascual o la prostitución.

QM: Un dia vaig buscar-hi el fragment i no surt enlloc. I després he vist que està verificat que no surt enlloc, però va córrer com una brama i va quedar. La idea és molt bona. Va caminant i diu “se agachó i recogió aquello que ahora no recuerdo como se dice en castellano”. No és veritat: però és boníssim.

SP: És trencar la partida, les regles del joc. I és molt estimulant. La falta de noms i d’identitat, a part de si tu vols una aposta estético-filosófica, que en el cas del Quim no devia anar tant per aquí, va pel pacte que estableixes amb el lector.

JG: Tu ja n’havies parlat també a propòsit de les novel·les de Jean Echenoz.

SP: Sí, però Echenoz alterna. Té novel·les en que identifica molt i té novel·les en que no li cal. Bueno l’Echenoz també va ser un descobriment d’aquells radicals. Aquell famós 26 de gener que va venir aquí, va ser brutal. Era el primer cop que venia i era el dia del meu aniversari. I em sembla que l’acte de presentació el tenia dilluns. Però va arribar un dia abans, no sé com, i estava tirat. No es trobava bé, estava molt fotut. I no sé qui em va trucar: “escolta que hi ha l’Echenoz aquí, que l’has de presentar demà…”. “On està?”. “A tal hotel”. El vaig anar a buscar i el vaig portar —fixa’t si fot anys— el vaig portar a un dels xiringuitos de la Barceloneta, que es va posar molt de moda entre els moderns. Estàvem arran de platja. Gener, però estava obert, ens vam fotre uns arrossos, va anar remuntant, va anar remuntant i el tio li va donar molt valor a això. L’endemà vam fer la presentació, a la nit ja va anar a un bar que estava al carrer Casanova, va conèixer el Vila-Matas i es van fer molt amics. Era molt bo. Vaja és molt bo. Era molt especial, molt tímid, bevia molt però ho portava malament…

QM: Hi ha una cosa que no sé si tinc aquí casa. Si la trobo us la porto. [s’aixeca a buscar-la].

SP: És utilitzar registres que, d’alguna manera, estaven o bé maleïts, o bé sacralitzats, o bé prohibits directament.

JG: Com ara?

SP: La llibertat de l’autor concebuda com la llibertat d’una gent que ja no té les obligacions amb la política i amb tot això. El triomf de la llibertat de l’individu.

QM: [Torna amb un paper] Té a veure amb això. És un fragment de Raymond Queneau, d’un llibre que es diu La petite gloire. A veure si faig bé la traducció. “Guió de diàleg: Coneixeu M.G.? L’altre no el coneixia pas. Torna l’altre amb el guió de diàleg. Ha escrit aquesta, aquella i aquella altra obra, va dir M.G. citant els títols”. Però resulta que no et diu els títols. Està reproduint un diàleg. Per tant, en el diàleg, si ell diu “a écrit telle, telle et telle ouvrage”. A écrit, no ho sé, La taula, El penja-robes i El pinzell, obres seves. No, no: “tal, tal i tal obres seves, va dir ell, citant els títols”. Aquí t’esclata el cervell. ¿Ho enteneu?

SP: És molt fàcil que no t’hi fixis, amb lo qual t’han robat la cartera.

JG: ¿No és l’epígraf d’un dels teus llibres?

QM: Podria ser.

[El millor dels mons]

JG: Hi ha moltes frases absurdes en els epígrafs dels teus llibres.

SP: Buscar una frase absurda era una reacció respecte al que posa Sèneca. O al que posa Shakespeare.

JG: Totalment!

SP: En tots els detalls tu podies posar una càrrega de paròdia.

QM: Recordo una època en la qual em vaig divertir molt, l’última època en la qual hi havia comunicació fluïda amb Quaderns Crema… ¿Saps que quan s’acaba el llibre hi ha la pàgina de crèdits? Que diu: “aquest llibre va ser imprès el 12 de tal…”.

SP: S’hi afegeix alguna referència.

QM: “… festivitat de Santa Paula”.

JG: El colofó.

QM: El colofó. Com que a cada edició, i se’n van fer moltes, moltes, volia canviar la referència a un sant o una cosa d’aquestes per un fet absolutament banal. I com que buscant les dates pots trobar: “aquest llibre va ser imprès el tal, tal, tal, aniversari de la invenció de l’endoll”. A cada edició el colofó és diferent. I són commemoracions de grans moments de la història.

SP: El que ho pilla ho pilla. Però no és una cosa que vagis anunciant amb una faixa: “amb colofó de…”. Que és el que es faria ara. Ara es faria un nota de premsa.

QM: I un casset amb tot de rialles: “Ha, ha, ha, ha, ha”.

SP: Això és permanent: en els articles, en els contes i en els llibres, és clar.

JG: La vida de parella té molt de pes en els teus llibres com una tensió: el conte de Les cinc falques [dins d’El millor dels mons]. Són situacions que trobes interessants narrativament.

QM: Sí, perquè són quotidianes. L’ideal d’un amor, no ho sé, que va perfecte, no me l’he cregut mai. La vida en companyia provoca conflictes. Les cinc falques no les tinc aquí, si no te les ensenyaria. Les tinc a Maçanet. Són cinc falques precioses. Van ser massacrades.





Guanyar per knock-out o per punts


JG: En canvi tu, Sergi, tens un element d’introspecció, reflexió, confessió. Són dos tractaments diferents del mateix tema.

SP: Jo crec que això té a veure també amb la vida. Jo tinc una vida sentimental que cap en un manual d’instruccions d’una màquina d’afaitar, vull dir que és mínima. ¿Llavors què és? Enamorar-se, desenamorar-se, grans passions correspostes o no correspostes. Si hagués tingut una vida sentimental barra sexual aventurera hagués sigut un altre rotllo. Jo crec que això té molt a veure amb el que et vas trobant. Jo quan entro en la fase aquesta d’anar avisant que això no funciona, és un filó. Gairebé tinc ganes que durant vint anys estigui en decadència perquè com a tema literari és collonut, inclús la manera d’abordar-ho. Si jo, en canvi, en aquells, no sé, dotze o tretze anys que vaig escriure tres llibres sobre el desamor, hagués tingut catorze relacions i m’hagués enamorat d’una italiana, una genovesa… saps. Al final té molt a veure amb el que vius. No està premeditat. Lo seu és diferent de lo meu.

JG: Tu des del començament tens una visió molt escèptica.

QM: Sí, això és des del començament.

JG: Els contes de la bella dorment [La bella dorment, dins d’El perquè de tot plegat] o de la ventafocs [La monarquia, del mateix llibre] són d’un escepticisme total sobre l’amor.

QM: Aquests contes no són del començament… Però els del començament també.

SP: Però també hi ha una llum molt intensa —ara sent pedant— sobre lo sensual, en els primers contes. Noia del Mehari [d’Uf, va dir ell] és un festival. I en canvi no és gens sentimental. Aquesta cosa admirativa davant un bé de Déu de dona, que això era evidentment, estaria totalment perseguit i criminalitzat, en aquell moment també era una opció diferent. Perquè no hi havia la càrrega sentimental ni ideològica. Perquè, quantes vegades, en un lloc, veies el Monzó extasiat. I la frase: “m’he enamorat”. Però era ja autoparòdic. Hi havia aquest impuls de descriure —també a La magnitud de la tragèdia és molt present— aquesta passió física. Perquè al final per follar caldrà omplir no sé quants formularis. Això també respon a una època en la qual la gent follava perquè en tenia ganes i perquè no està malament. Clar, al final, saps? Jo no follava.

QM: Bueno, no follaves…

SP: Follava poc, deixem-ho així. I a més posant-hi tots aquests rotllos. Jo era de tradició progre. No en el sentit de follador progre, que també n’hi havia i follaven molt. Sinó de carregar-ho tot… Però això és circumstancial, té a veure amb l’oferta i la demanda.

JG: Tu en una entrevista deies que un conte havia de ser com una coça a la boca.

QM: Jo m’agafava molt sovint a una frase que crec que era de Julio Cortázar: “un conte és un combat de boxa que es guanya per knock-out i una novel·la és un combat de boxa que es guanya per punts”. Vaig pensar: mira, té raó. ¿Que ha de ser com una coça? Crec que sí, encara ara. El que passa és que s’han confós el conte i la narració. I són diferents. Una narració la comences aquí a la cantonada, que entres a comprar un llonguet, i llavors fas una sèrie de coses i unes pàgines més tard, acabes. Això és una narració i té tot el dret a existir. Però el conte va una mica més enllà. I no és que hagi de tancar d’una manera determinada, però si que tot el que s’hi explica, tot el que introdueixes al principi, ha de tenir una resolució. ¿Qui ho deia allò del revòlver, Txékhov?

JG: ¿No era un clau a la paret?

QM: És el mateix. Si en un conte expliques que hi ha un clau a la paret, en aquell clau hi has de penjar alguna cosa, al final: un abric o penjar-te tu.

SP: A no ser que acabis el conte dient: “per cert havia deixat el clau, però ara no se m’acut què hi puc penjar”. És la manera de penjar-li algo.

QM: Jo tenia la versió que si tu expliques que el protagonista, a la tauleta de nit, té un revòlver, aquest revòlver l’has de fer servir en algun moment del conte; si no, no ho expliquis. No cal que expliquis que té un revòlver. El pot tenir. No cal que ho explicitis.

JG: Quan has explicat la història del pet del teu pare i has esmentat la pistola, de seguida hem vist que aquesta pistola tornaria a sortir.

QM: El que em fascina és que els sindicalistes anessin amb pistola.

JG: Dels últims contes, n’hi ha de molt bèsties. El de l’atropellament, per exemple [L’accident, dins d’El millor dels mons]. Aquell paio que fa una infracció de trànsit i que el massacren.

QM: Ah sí! El tinc localitzat, el lloc.

SP: ¿Diagonal-Numància?

QM: Diagonal… Numància no pot ser perquè és de baixada.

SP: Entença és de pujada.

QM: Sí, Diagonal-Entença. A més a més, una altra cosa. En aquella mateixa cantonada —ell acaba massacrat pujant Entença a mà esquerra—, pujant Entença a mà dreta hi ha un seguit d’edificis que van a donar al restaurant Tramonti. Doncs al primer edifici d’aquesta cantonada és on viu el nen que es mor [El nen que s’havia de morir, dins d’El millor dels mons] i que fa que el nen de la costurera s’empipi perquè no rep el joc de bàsquet que, un cop s’ha mort, ja no n’ha de fer res: que me’l doni. Doncs era aquell edifici.

JG: Realment era allà, allò va passar de debò.

QM: Sí. El que no va passar de debò va ser l’apallissament d’aquell home. Però no sé perquè sempre pensava que era allà. Alguna cosa em feia pensar que allí hi hauria alguna batussa.

JG: El de la bossa de plàstic del Corte Inglés amb el fetus [Vacances d’estiu, dins d’El millor dels mons].

QM: Una amiga em va explicar aquesta història d’un conegut seu que va fer tot aquest procés de… Això: va haver-hi un avortament involuntari i llavors l’hi van donar en una bossa, no sé si del Corte Inglés o d’una altra cosa, perquè la portés al laboratori. “Ja han tancat. Haurà de portar-ho dilluns matí”. Era divendres: tot dissabte i tot diumenge amb el fetus al frigorífic. La situació és aquesta. I llavors, aquí, el conte: ell el passeja pels carrers de la seva infantesa que és quan explico els carrers de Sants on havia viscut. ¿Per què explico aquests carrers? Perquè me’ls coneixia. Ara ja deuen ser una altra cosa. Per fer una narració d’un passeig nostàlgic. Aquí hi ha una mica de sentiment i tot, eh?

JG: Sí, per això t’ho deia.

QM: Poca broma! Molt llençar merda, però aquí hi una emoció de tristesa. I ja està.

JG: La funció de la coça a la boca la fan bastant bé aquests contes. Sobretot el de l’accident de trànsit. I el de la bossa del Corte Inglés també. Jo el primer cop el vaig llegir en una antologia que tens per allà que es deia Barcelona, un dia [1998] que volia celebrar la Barcelona olímpica. Enmig d’això, el teu conte, era… hòstia.

QM: El que recordo de la redacció d’allò és que vaig començar amb un tipus que tenia, això, un accident, però no sabia com acabava. A mesura que anaven insultant-lo, agredint-lo, oh, em donava molt de gust. Anava creixent, creixent… I deia: no, no, no ho acabis aquí. I com més exagerava era com allò que m’agrada tant: la descarga cubana, en música. Això, fins que vaig veure que no podia més. Perquè ja, si seguia, ja era la rehòstia. Bueno no és que fos versemblant però fins a cert punt podia ser.

JG: La revista Àrtics va publicar notes que després van ser contes, n’hi havia d’escriptura nocturna. De vegades he localitzat algun conte, en primeres versions que s’havien publicat en revistes i que tenien finals diferents. Retoques molt.

QM: Ara perquè m’he frenat.

JG: No només d’estil: els arguments.

QM: Sempre feia una primera redacció, generalment a mà. Després ho passava a màquina o a l’ordinador, quan ja hi va haver ordinadors. I a partir d’aquí retocava, retocava, retocava i retocava. Quinze o vint vegades. I no estic exagerant: si exagerés diria tres-centes o cinc-centes vegades. I canviava coses. I ara perquè prenc antidepressius i ja ni m’ho miro, tot allò. Si m’ho mirés suposo que ho tornaria a tocar.

JG: Fins i tot canviaves el desenllaç.

QM: Recordo canvis d’aquests de desenllaç que generalment eren tallar un parell de línies. “Això no cal, que ja ha quedat prou rematat”. Però si ho treies, no, millor que quedi així. I no cal que ho rematis: el xim-pum final.

SP: De vegades ho fa més abrupte, de ser més afilat.

QM: Quan fas aquestes coses no analitzes perquè ho fas: ho fas perquè trobes que queda millor. Ho fas per intuïció. Per instint… assassí.

JG: ¿I tu això de la coça a la boca?

SP: És un tema que dona per molt: ¿què és un conte, què és una narració, què és un relat? Jo m’he desinteressat d’això. Ho tanco, perquè hi ha una certa satisfacció d’un mecanisme tancar-lo i pim-pam. De vegades ja sé que ho tancaré o la meva intenció és que sigui una cosa tancada, però també tinc molta jurisprudència sobre contes no tancats i que com a lector i com a autor he disfrutat molt.

No tinc la sensació que això avui sigui tan rellevant. La diferència de relat, narració i conte era més estricta fa quaranta anys, que és quan jo vaig començar a llegir molt. Ara és com si s’hagués empastifat tot. Això també és perillós perquè el que fa és treure-li identitat a coses que la tenien, però jo quan m’hi poso diria que no és lo primordial. És un problema tècnic, gairebé diria: si puc tancar-ho ho tanco. Però si no ho tanco no penso: “hòstia no ho has tancat”. El que funciona no té a veure estrictament amb el fet que estigui tancat o no, o que sigui una narració o un conte.

Ja ni m’ho plantejo això. Faig històries. Gairebé diria si existís una fórmula de dir: històries curtes. A lo millor tu estàs, això, en un sopar i t’expliquen aquesta història, no, de la bossa del Corte Inglés, i tal com t’ho expliquen no està tancat, és la brutalitat de la situació. I per tant té molta més importància la manera que el tio que t’ho explica administra el no caure en la cosa cursi. La gràcia és imaginar-te un tio amb una bossa que li ha passat això, i la manera com l’escriptor aprofita això per fer una recreació de la seva infància. Això no està ni tancat ni obert, saps? Jo li dono més importància a això que a lo altre, diria. Agafant el Cortázar: de vegades no cal ni que sigui un combat, que hi ha altres estratègies.

JG: Des del principi els contes del Quim eren com: bum!

SP: No forçosament, no sempre. El conte de la puntualitat [Quatre quarts, dins d’Olivetti, Moulinex, Chaffeauteaux et Maury], el conte del Mehari [Noia del Mehari, dins d’Uf, va dir ell], no són estrictament pim-pam. Lo del combat del Cortázar és una frase brutal, funciona, però no funciona sempre. Ni amb el Cortázar. El Cortázar va fer un conte especialment per a una exposició del Tàpies. Un conte que es deia Grafitti. L’exposició es va fer l’any setanta-quatre en una galeria del carrer Consell de Cent, la meva mare hi va anar i em va portar el llibre. Jo tenia catorze anys i vaig veure de lluny tots aquests. Van fer una edició especial del conte. Jo la tenia guardada, vaig mirar el Grafitti i és un conte meravellós. Que no s’obre ni es tanca ni és un cop a la boca ni res. És el típic encàrrec: “he de fer una cosa pel Tàpies, me la trec de sobre com sigui”. És això. Com que jo tinc tota una història amb el Tàpies, vull juntar les dues coses, no? No sé: potser trigo cinc anys en escriure això. M’ha donat l’oportunitat de tornar a llegir bastant Cortázar. I veig que això no ho respecta ni ell. Et guanya perquè notes que està escrivint per al Tàpies perquè ha d’acabar l’article. I això també és un estímul per al lector, saps? I altres contes d’ell.

Jo sempre poso l’exemple del tio que s’ofega posant-se un jersei [No se culpe a nadie, dins de Final del juego, 1956]. I aquest sí que es tanca. És un exemple claríssim: és un tio que es posa un jersei i es mor perquè no troba la sortida. Això és insuperable. Però és clar passa com amb Buster Keaton o amb Chaplin: n’hi ha que són rodons i d’altres que no. Fins i tot jo et diria que m’estimo més escaquejar-me d’aquesta obligació. “Jo si puc: si puc trobar una tercera via…”. O sigui: està molt bé però no és obligatori.

JG: El de l’ou Kinder…

SP: El de l’ou Kinder és patada a la boca, però és sentimental. Hi ha piano, al final, i una mica de violí. Es tracta de treure-li piano i violí.

JG: Tu que no tires a lo sentimental, tens un punt que no s’ha remarcat, d’escriptor líric.

QM: QUÈEEE?

JG: El conte Dos rams de roses d’El millor dels mons, descriu una vida de color de rosa, que és mentida. El protagonista torna a casa seva, li ha fotut banyes a la dona i la dona el rep fantàstica. Ha fumat i en lloc de renyar-lo encara li regala un puro. M’ho mig invento, però és aquesta idea. Lliga amb el que deia en Sergi de la Noia del Mehari i de la descripció idealitzada.

QM: Hi ha sàtira.

JG: Però és una sàtira de la qual en forma part l’element líric. Per mi.

QM: Si no, no podries fer la sàtira. A més em permet parlar de la paella.

JG: De la paella?

QM: En aquell conte hi ha una disputa sobre la paella, que jo recordi, eh? El garrofó, tota la mandanga. Bueno, sí. Sí. ¿La pregunta quina era?

SP: Lirisme.

QM: Perquè aquí el lirisme és una paròdia del lirisme, jo diria.





Més petja progre que romana


JG: L’individualisme. En la teva obra hi ha una reacció contra el món progre. Sempre trobem l’individu enfrontat a la massa. Has parlat diverses vegades d’una escena de Desmadre a la americana, amb John Belushi, que et va enamorar.

QM: Aquella pel·lícula, Desmadre a la americana, la vaig veure no sé quantes vegades, perquè tornava a entrar a la sessió següent. Fins que em vaig saber quasi tota la pel·lícula de memòria. Em vaig comprar el vídeo i tot el que ha aparegut. És que és una pedra fundacional d’un cert moviment. Després creix amb els Blues Brothers, la parella de músics que tornen al rock per rebutjar el folk. Un cert folk. A Desmadre a la americana hi ha un tio fotent la tabarra allà a l’escala, de la germandat aquesta d’estudiants, que va tocant la guitarra, de manera molt lànguida, molt tonta. I el Belushi quan escolta allò, fa un gest amb la cara, agafa la guitarra i l’esberla contra la barana fins que només en queda el mànec i llavors li torna el mànec. Era una manera de dir: ja n’hi ha prou. Ja n’hi ha prou, perquè ens havíem passat vint anys de floretes. I els americans encara pitjor. Perquè per a ells era recuperar el rock en contra del folk. Hi havia també una escena en la qual tots van a parar a un bar, tots els estudiants aquests, i és un bar de negres, on no toquen folk: hi toquen rock. Quan els cambrers i els mateixos clients els veuen entrar, al·lucinen: una pila de tios blancs. “Aquests tios, ¿saben on s’han ficat?”. Era un món nou contra els codis que havien servit des dels anys seixanta. No sé si amb això contesto res.

JG: Vull dir que sempre has anat triant el teu camí enfront del grup.

QM: És que els grups em fan una certa recança. Trobo que la gent és més guapa individualitzada. Una persona pot tenir defectes a la cara, pot tenir un bony aquí… Aquesta persona, aïllada, pot no fer fàstic. En canvi aquesta persona inserida en un grup d’altres persones amb bonys a la cara o guapes, completament estúpides, rialletes que no toquen, tota la massa aquesta, fa una mica de pànic. Ara, com que et fas gran i et mediquen i prens antidepressius, no et deprimeixes tant, però és molt depriment, la massa.

JG:…

QM: No se m’acut res més.

JG: Tu et defineixes com un progre.

SP: No. Jo soc l’Obèlix. I per tant la meva reacció, que és desmarcar-se sempre, ve de l’ADN. Jo soc així: soc progre. Però me he quitado. He aconseguit desintoxicar-me, amb els anys. I no només ja no soc progre, sinó que tinc un coneixement de la bèstia. Jo detecto un progre… Un progre que ara està a Sepúlveda amb Villarroel caminant, jo ja l’ensumo. Per tant conec totes les impostures, vicis, trampes, perquè hi he nascut. Que no vol dir que els meus pares fossin excessivament progres, que no ho eren gaire. Era el mitjà en el que jo he crescut, tant en la infància com en l’adolescència. Això és important: la meva adolescència és molt progre i gairebé arriba fins a la mili, podríem arribar, com a progre. Però ja era un progre estrany, perquè era un progre que no s’acceptava com a tal. Pensa que a casa meva els germans no hem militat mai a cap partit. Això era molt raro en la comunitat de fills de… Ja érem una mica especials. I cap ha militat mai i cap és progre, en el sentit aquest, però en canvi tots som el que som. Si ara em dius: “anem a fer una aposta, et donarem quaranta mil euros i anirem a votar al PP a les eleccions”. “Vale, vale, quedem aixís”. Però quan arribi davant de l’urna notaràs que em surten com unes pústules, em quedo bloquejat i no puc votar al PP.

QM: Pensa que hi la el Sirera, ara.

SP: Hi ha el Sirera que seria un estímul. És com una broma. Però no podria, perquè aquí surt l’Obèlix, saps? ¿Prefereixo ara la defensa de l’individualisme enfront al grup? Clar, jo tinc molta documentació sobre això, documentació vital. Jo he vist aniquilar una persona perquè no formava part del grup. En això la discussió familiar era aquesta. La meva mare era molt de defensar els individus, fossin quines fossin les seves idees. El meu pare era més orgànic. Orgànic és un adjectiu terrible perquè vol dir que et fotran, et donaran pel sac un dia o altre. I en canvi a mi m’ha educat molt més el món de la mare que el del pare i potser per això els fills hem estat més individualistes. Dic que soc progre perquè ho soc. Jo veig Labordeta i m’emociono. I si parlen del Víctor Jara és un passat determinat d’una manera de ser. Raimon. Tot això és la meva educació sentimental. ¿Vol dir que jo combregui amb tot això? No: hi ha coses que combrego, d’altres que no. Ets lo que ets. Ell és de Sants. “No, és que jo ara soc de Camp de l’Arpa”. Bueno, sí, pots intentar-ho, però ets lo que ets.

QM: Una cosa sobre el lloc aquest que has dit de Sepúlveda-Villarroel: hi ha un restaurant molt bo allà, a la cantonada. On hi havia el Montferry. Vorera muntanya-Llobregat. És un restaurant de cuina sichuan. Cuina Panda. No he anat mai a la Xina, però te’n vas a un restaurant sichuan de Nova York i en surts —en surto jo— plorant d’emoció, amb la boca… Uns picants boníssims. Aquí no pica tant, perquè suposo que s’han acatalanat. Però és respectable.

SP: Allà hi ha un progre.

QM: A on?

SP: Allà davant del Panda hi ha un tio progre. Que l’estic jo ensumant. Tu ensumes el picant i jo ensumo el progre.

JG: Als vuitanta hi ha molta gent que pensa d’aquesta mateixa manera, individualistes. Podríem dir que hi ha un grup: el Quim, tu, el Barnils, el Vendrell, tot el món de Quaderns Crema… ¿Tot això crea alguna cosa?

QM: Crec que no. D’individualistes n’hi ha a tot arreu. Fins i tot al món progre hi deu haver individualistes. Creuen que determinades postures o opcions adopten una actitud de grup, però poden ser individualistes. Poden ser. No vull dir que ho siguin. Però ¿els anys vuitanta? ¿És que als setanta la cosa era diferent? Jo no imagino, no ho sé… ¿El Terenci Moix, diguem-ne, més de grup? A més, els escriptors, en general, acostumen a ser bastant individualistes.

SP: Però per exemple, el Por favor [la revista], que és un dels grans experiments, mites…

QM: Oh, que bo.

SP:… de lo que és progre. És el progre que ens agrada. Per què? Perquè defensa totes les individualitats: Marsé, Vázquez Montalbán, Maruja Torres, Terenci, Vallés… tots els qui escriuen i participen del Por favor, tot i que al darrere pugui haver-hi una intenció malèvola progre, en el sentit orgànic, són d’una creativitat individualista i per això connecten amb la gent… Al·lucines. El Hermano Lobo, el Chumy Chúmez: tot això. El Gila.

QM: Però és que això també ho tens abans amb La Codorniz.

SP: Exacte!

QM: I era en ple franquisme.

SP: El que rebutjo jo dels progres és quan reescriuen la història. Cantants, poetes: trobaríem exemples excepcionals. Però la tonteria… Barcelona és una culminació de tot això. Es nota molt la petja progre. Hi ha més petja progre que romana. El progre ha fet molt de mal aquí.

QM: Collons.

SP: Perquè ha deixat… Hi ha forats negres! I jo crec que conceptualment es nota. Però això no vol dir que tot lo progre sigui digne d’invalidar. Llavors lo del grup que deies tu dels vuitanta és el grup del no grup. És una època que el que fa és que la gent s’agrupi per afinitats, d’acord? No per principis. No hi ha una obligació religiosa, no hi ha una obligació ideològica, no hi ha una obligació revolucionària. Hi ha dos elements proscrits: que això no sigui obligatori i que et puguis divertir. Això és un element important, també, perquè és una època que ho permet. Hi ha prou estabilitat, prosperitat, digues-li hache i, en canvi, centrant-nos al voltant del que seria Quaderns Crema i tot això, sí que hi ha una proposta editorial amb un editor de dretes [Jaume Vallcorba].





Jaume Vallcorba


JG: Però que venia del món progre: havia format part del Grup de Folk.

SP: Per reacció. Però el seu origen no era progre, era una família… Havia sigut progre per reacció però, en el fons, no ho era. Per sort va prevaldre el seu talent no progre, diguéssim, d’acord? Però en canvi havia mamat les alegries progres, que això té una part bona. I jo crec que on sí hi ha un cert fenomen és en la química Monzó-Vallcorba. Com que en aquella època eren més importants les afinitats que les ideologies, tu podies sortir cada nit amb un tio que votava… no sabies ni lo que votava! I tenia idees polítiques molt diferents a les teves. Això, vint anys abans era impossible gairebé, perquè l’adscripció política tenia un pes molt gran en les relacions. Llavors, quan arriba un moment que la gent es diverteix junta, fa coses junta —llibres, en aquest cas—. Si el Quim diu: “hòstia, perquè no fem el llibre del [programa de ràdio] Pasta Gansa, l’altre l’escolta, encara que se l’hagi de convèncer. O li diu: “fes el [Slawomir] Mrozek”: aquesta facilitat crea complicitats que donen resultats. Després, si vols, hi ha un públic, hi ha gent que ho llegeix. Però jo no crec que hi hagués en cap moment cap intenció de grup generacional. De fet, originàriament, hi era en el sentit dolent, que era: “al voltant de la revista Quaderns Crema crearem…”.

JG: Però això no va funcionar.

SP: Això no va quallar o, si va quallar, va ser en un nivell molt elitista.

JG: Jo pensava en Quaderns Crema, però també en la ràdio, el Bikini…

SP: És coincidència en el temps. ¿Per què no hi poses també Wim Wenders? ¿O Talking Heads? La importància que va tenir Talking Heads!

QM: Sí que hi ha en un determinat moment una pugna entre la gent dels Llibres del Mall amb els dels Quaderns Crema.

SP: Però és un ambient molt reduït.

QM: Reduïdíssim. Però aquells se les fotien.

SP: I també quan surt Columna.

QM: També.

SP: Columna-Quaderns Crema, hi ha una rivalitat.

JG: ¿I la química Vallcorba-Monzó?

SP: Això és la manera de definir que es troben dues persones. Un que pot fer coses perquè té mitjans i l’altre que és una màquina de proposar-li. L’escolta de la manera que escoltava el Jaume.

QM: I l’escolta durant un temps. Durant unes dècades.

SP: Però unes dècades donen per molt.

QM: Per a mi era un marciano. Era un tipus tan diferent dels que jo havia conegut sempre… Un tio molt fi, molt elegant. Tenia les parets del pis pintades de color rosa! Va trucar a casa un dia i ma mare em diu: “ha trucat un noi que es diu Ballcorva —ho tenia així apuntat—. I el teléfono”. El vaig trucar, vam quedar, vam anar a sopar i encabat a casa seva a fer unes copes.

SP: ¿Va ser el dinar del Bilbao dels dos filets?

QM: No, això va ser després, quan ja ens vèiem habitualment.

JG: ¿Quan us vau menjar dos filets cadascun?

QM: Bueno, què passa? Res: jo no havia conegut algú d’una certa categoria social així… diguem-ne elevada, eh? Bueno, no ho sé: ens vam fer amics. Perquè hi havia coses en què coincidíem molt: en les lectures teníem molta coincidència. Quan es posava a ballar rock & roll era una bèstia. No havia vist ningú ballar tan bé rock & roll. Era un ballarí de rock & roll excepcional. Després, què? Copes: ens agradava molt anar a fer copes. I, no ho sé, es va establir una relació, una amistat. A l’època que feien el Yo, Claudio a Televisió Espanyola, la sèrie, ens trobàvem cada setmana, davant del televisor, a veure el capítol que tocava. Compràvem una pizza, a una pizzeria Sapri que hi havia al mateix carrer…

SP: Hercegovina.

QM:… a tocar a la plaça Adrià. Aquest carrer anava a tocar al carrer Camp i allà hi havia una pizzeria Sapri. També hi havia un bar collonut, on vaig conèixer el Pierre Roca… que va ser un descobriment. Era un paio jove i aquella nit li estava fotent el rotllo a una noia francesa…

SP: ¿El bar era el Goblin’s?

QM: No, el Goblin’s era al carrer Berlinès, a tocar de la plaça Boston.

SP: L’Àncora.

QM: Tampoc, aquest era on hi havia droga. Aquest que deia era al carrer Camp, entre Hercegovina i Mitre. Camp, em sembla que es diu aquell carrer.

SP: El carrer de l’Abanico.

QM: Exactament, que després hi van fer l’Abanico, però en aquella època només n’hi havia un, de bar. Hi havia en Pierre Roca amb una noia francesa [fa una veu romàntica]: “cette nuit on ira à Cornellà-sur-mer…”. La noia estava encantada. Vaig pensar: “¿qui és aquest boig?”.

JG: ¿Era cuiner?

QM: No: era, oficialment, drapaire. Crec que devia pagar la quota de la Seguretat Social o el que es pagués —en aquella època no estava tot tan regulat—, i llavors anava a buidar pisos. Sabia recuperar objectes de valor. Bé: era un tio simpatiquíssim, simpatiquíssim.

SP: I després es va consagrar com a muntador d’events i campanyes electorals del socialisme primer, és a dir, des de Narcís Serra fins als Jocs Olímpics, amb grans pollastres: tota la logística era Pierre Roca.

QM: Les anècdotes que explicava… Quan va muntar un esdeveniment per a l’ONCE, i anava amb el Duran, el cec: Miquel Duran. Entraven en una habitació i el Duran pitjava l’interruptor de l’habitació perquè els vidents, diguem-ne —ell no perquè ja s’ho tenia apamat—, s’hi veiessin. I llavors el Pierre Roca constantment anava canviant-li l’interruptor de posició. Tot era a les fosques i quan se n’anaven en Duran per comptes d’apagar el llum l’encenia.

Era un home extraordinari. Va ser molt important a Barcelona en una època que va acabar a Palo Alto, allà, amb el Mariscal.

JG: Quan va aparèixer el Sergi, que era fill de la Teresa Pàmies i el López Raimundo…

QM: En Vallcorba no tenia cap prevenció.

SP: La gràcia era aquesta. La gent no s’ajuntava per afinitats ideològiques sinó per afinitats vitals i gustos culturals.

JG: I també el gust pels personatges singulars. Quan apareix el Ferran Torrent també és un bitxo raro.

SP: El Torrent apareix perquè ha fet un llibre amb una editorial valenciana que no paga —molt important, perquè allà hi ha tota una generació de valencians que no paguen—. I a través del Barnils i de la ràdio apareix la possibilitat de publicar a Quaderns Crema. És a dir que tot era molt atzarós. El Torrent, en el fons, probablement arriba a Quaderns Crema pel Quim, evidentment però pel Barnils. Era allò típic de que en un bar: “escolta, hi ha un tio…”. Perquè això anava així aleshores. Això era possible: trobar-te un tio en un bar i que et publiqués un llibre.

QM: Ara el Tinder no pot fer aquestes coses.

JG: Publicar llibres.

QM: No encara.

SP: Jo he vist fer-se llibres amb dos gintònics. Però hi havia d’haver les persones.

QM: I els gintònics.

JG: I els diners.

SP: I el local.

JG: Jo em referia a un moment d’una certa disponibilitat en el qual gent com vosaltres que no éreu de ràdio acabàveu col·laborant a la ràdio amb molt de protagonisme. Que en Vallcorba fos un editor que en aquell moment era molt viu… Havies de saber veure, amb una primera novel·la, que en Ferran Torrent seria en Ferran Torrent.

SP: El Jaume moltes coses no les veia però els hi deia algú. I tenia la inquietud de fer les coses. A ell li feia gràcia publicar un tio valencià. Ell buscava molt també la cosa eclèctica del catàleg, que hi hagués un clàssic i al costat un tio que fos modern. I aquesta idea la va defensar fins que la va deixar de defensar.

JG: Mentre això va ser així va ser extraordinari.

SP: Quan el Quim li diu que ha editar Pasta Gansa la cara del Vallcorba és que no sap de què li parla: no ha escoltat mai Pasta Gansa [1994].

QM: ¿Era Pasta gansa o la Petita Enciclopèdia Catalana?

SP: La Petita Enciclopèdia Catalana [1998] va venir després.

JG: Dos volums de Pasta Gansa.

SP: Però, compte: és que en va vendre tonelades. Clar: a en Jaume li era igual si ho entenia o no ho entenia. Mirava les xifres i deia: “ep, això va com un puto tro”. Que la idea fos moltes vegades una cosa que li suggeria el Quim no vol dir que, qui donava les ordres que el llibre es fes i comprava el paper, era el Jaume. Va ser molt fructífer. El [Robert] Coover en català és una qüestió que ells passaven moltes hores junts i sortien coses.

QM: Home, va sortir La festa de Gerald [1990], molt ben traduït. I allò és una meravella. Clar, ¿què passa? Que la gent no segueix…, uf.

SP: Però és clar, fixa’t: molt ben traduït. Sabia que el problema seria la traducció, llavors tria el traductor. Tot això el Jaume ho feia molt bé. No vol dir que tot ho fes sol. Sempre al darrere hi havia el [Jordi] Cornudella…, hi va haver molta gent. Però aquesta capacitat de connectar amb el talent, el Jaume la tenia. I en el cas del Quim hi va haver més que una connexió, hi va haver una amistat de molts anys.





¿Us han volgut fitxar?


JG: Deveu haver tingut moltes propostes per canviar d’editorial.

SP: No, no. De propostes serioses només n’he tingut en els darrers anys. He passat trenta anys que ningú m’ha dit… si m’han dit alguna cosa era gairebé un insult. Vull dir que no era una oferta. Era “a ver qué dia de estos nos vemos y nos tomamos un chinchón”, que deia en l’època del [Santiago] Carrillo: surt tot, sempre surt.

JG: I tu?

QM: Sí. Moltes. En fi, sempre he d’explicar batalletes. Recordo el dia que vaig anar a veure el senyor Lara a la seu de Planeta. Lara pare, no Lara Bosch: el Lara primigeni, el que va entrar el 26 de gener per la Diagonal. Volia veure’m. Hi vaig anar en unes certes males condicions perquè la nit abans havia estat al Bikini. Amb això ja està dita bona part de la situació personal en que em trobava. Vaig arribar a l’hora. Em rep a recepció un senyor, el senyor recepcionista. Li dic: “vinc a veure el senyor Lara”. I diu: “¿El Lara pare?”. “No sé si té fills”. “El senyor José María Lara”.

SP: José Manuel.

QM: “José Manuel Lara”. Com dient, “aquest, de què va?”. Jo anava amb una xupa, no m’havia dutxat. “Planta nosequé” d’aquell edifici del carrer Còrsega.

SP: Còrsega-Balmes.

QM: Llavors pujo a dalt: “esperi aquí”. Una sala d’espera. I esclar: jo estava acostumat a veure la imitació que en feia l’[Alfonso] Arús a la tele.

SP: Sergi Mas.

QM: ¿Era l’Arús o el Sergi Mas?

SP: Era el Sergi Mas en l’equip de l’Arús.

QM: Ah, sí. I llavors em deixen en una sala d’espera on hi havia una tauleta amb tot de revistes perquè anessis llegint. I veig que, entre moltes altres revistes, hi havia exemplars d’una que es deia RB, Revista Barcelonista. Vaig pensar: “¿qui collons hi deixa entre les revistes, la Revista Barcelonista? Segur que és un treballador d’aquí i li deixa aquestes revistes per putejar-lo. Per fer una gamberradeta.

M’hi vaig estar una estona i finalment arriba l’audiència. “Hola, seu. Mira, he pensat…”. Jo no podia evitar veure el personatge del Lara de la tele. M’estava descollonant per dintre i pensava “Hòstia, no. Que no se t’escapi la rialla”. Em va fer una oferta: “M’agrada molt el que escrius, però penso que podem fer que venguis molt més”. “Ah, vale”. “Mira: si vinguessis a Planeta nosaltres aconseguiríem que venguessis 25.000 exemplars”. Jo feia poc que havia tret un llibre, ara no sé quin era, probablement era La magnitud de la tragèdia, i ja en portàvem 175.000. I li dic: “però 25.000 és anar enrere”. Vaig intentar explicar-l’hi. Però era de la gent que no escolta. “Arribaries a 25.000. De moment podríem fer que guanyessis el premi Ramon Llull i ja més endavant podríem fer el Planeta”. “Però és que hi ha una qüestió de base que vostè no ha entès. Vostè em proposa arribar a 25.000 però, si jo d’aquest llibre últim ja en porto 175.000, seria anar enrere com els crancs”. “No, tu arribaràs…”. Anava parlant i jo pensava en la imatge de Sergi Mas i em pixava de riure. I el tio ho veia però em somreia, com dient: “hòstia quin tio més simpàtic, que riu”. Aquesta va ser una de les propostes, potser la més espectacular. Suposo que vaig anar cap a casa i em vaig dutxar. Va ser bona.

JG: ¿Ho deixem aquí, que és la una?

QM: I ja està, eh? Ja ho hem fet.

JG: Jo ja ho tinc però voldria posar un punt final.

QM: ¿Vols dir que reenganxarem una altra setmana?

JG: No, perquè ha de venir el Madueño a fer unes fotos.

QM: Merda. ¿Això quan?

JG: La setmana que ve. Fem les fotos, la darrera pregunta us la passaré per mail i la contesteu per escrit. Va bé?





Epíleg de Julià Guillamon



Quim Monzó i Sergi Pàmies





—Jo havia pensat portar-los a un ring.

—No ho veig gaire, perquè l’entrevista és molt amistosa. Fa molts anys que es coneixen, han compartit moltes coses i no polemitzen gens. Potser en un bar, al matí, a l’hora d’esmorzar. Ja saps que el Monzó sempre et fa quedar a esmorzar d’hora, en algun bar al costat de l’estudi.

—Quedem allà i decidim.

Quan arribem a l’estudi del Quim, tant el Pedro com jo ens hem fixat en la fira que cada any s’instal·la a l’avinguda Mistral. Hi ha una foto de fa anys del Quim feta pel Pedro, que fa veure que li menja el cony a una noia gegant, pintada a la part del darrere d’una atracció de fira. Com que la noia riu i es retorça de gust, fa molta gràcia. La van fer en un minut. El Quim, que té una imaginació rapidíssima, es va posar de puntetes darrere de la noia pintada. I el Pedro, que sempre està a punt per fer la foto —s’ha empescat la teoria dels cinc minuts: el fotògraf de premsa té cinc minuts per fer la feina i ha de respondre amb rapidesa–, desenfunda la càmera i dispara. Com que el Monzó duia una gavardina i una maleta a la mà l’efecte, allà, menjant-li el cony a la noia pintada amb pintura plàstica blava i rosa, és sensacional. La fira, si el Quim i el Sergi s’hi avenen, pot ser un bon lloc.

El Pedro comença per fotografiar-nos a tots tres al despatx, davant la taula on ens trobem per parlar des de fa cinc setmanes. Primer, a peu dret, el Sergi i el Quim amb el folre polar cordat fins al coll. I després cadascun al lloc que ha ocupat aquestes dies. Jo darrere de la taula del despatx, davant de l’ordinador, on el Quim normalment treballa, i ells dos davant, el Sergi parlant i el Quim fumant. Després el Pedro vol posar en pràctica una idea que ha tingut. El Sergi i el Quim s’han de donar l’esquena i com que el Quim és més alt que el Sergi, aquest s’ha d’enfilar sobre una pila de llibres fins que tots dos facin la mateixa alçada. Escenificarà la relació entre l’escriptor que ha obert camí i el seu amic més jove, que l’ha seguit i s’ha fet gran admirant-lo. Traiem uns quants volums de l’Enciclopèdia Larousse de la llibreria, en Sergi hi puja de peus, però són més semblants d’alçada que no ens pensàvem i de seguida el cap del Sergi sobresurt pel damunt del cap del Quim. Amb un sol volum a sota els peus no es veu la intenció i la imatge no té força. L’altra idea és retratar-los pel carrer agafats de la mà. Ho negocien en un minut: d’acord. Però abans el Pedro vol fer uns retrats de primer pla. El Quim té totes les persianes de l’estudi abaixades. El Pedro els fa col·locar al costat del finestral, que els toqui la llum a la cara, mirant ara a fora i ara a dintre. En surten uns retrats magnífics.

Baixem al carrer i, de pas, mirarem si es pot aprofitar alguna atracció. La fira de l’avinguda Mistral obre per la tarda, quan la canalla surt de l’escola. Aquesta imatge de la fira al matí, amb tots els llums apagats, els dibuixos dels personatges de Disney fora de lloc, els cotxes, les motos i els cavalls de joguet, pintats de coloraines enmig de la quotidianitat d’un dia entre setmana, és interessant. El Sergi i el Quim s’encaixen treballosament damunt de dues motos de cursa, plenes de llums, instal·lades sobre una cinta contínua, i el Pedro els retrata com pot, traient el cap i la càmera, entre carrosseries de cotxes i suports de ferro.

A continuació, al carrer Rocafort, el Sergi i el Quim s’agafen la mà i comencen a caminar cap a on hi ha el Pedro amb la càmera. No es crea una gran expectació que compliqui la feina del fotògraf. Però tota l’estona va passant gent, que entra en el quadre. És una travessia, amb una farmàcia, un forn i una botiga de mobles, on tota l’estona hi ha gent que passa cap a un costat o l’altre. El Pedro entra a la farmàcia per demanar una escala de tisora. La planta al mig del carrer i em demana que li asseguri. El Sergi i el Quim van fent passades agafats de la maneta. El Pedro baixa de l’escala content i m’ensenya la pantalla de la càmera amb la foto que ha triat per a portada: un picat, amb el Sergi i el Quim caminant, el Sergi sembla que estiri una mica el Quim. Els dibuixos dels panots es marquen molt a terra.

Jo proposo que s’asseguin damunt de les planxes de ferro de la pista d’autoxocs, però no tinc èxit. A en Quim li fa gràcia que la xurreria, que és l’única barraca que és oberta a aquesta hora, sigui d’uns ucraïnesos. Comprem una paperina amb dos xurros, que costen 50 cèntims, i en un banc que hi ha al darrere de la barraca, revivim l’escena de La dama y el vagabundo, enlloc d’un espagueti amb un xurro i enlloc d’amb dos gossos, amb dos escriptors. Quan es treu el xurro de la boca, el Quim va fent pipades d’un cigarret.

Després, es col·loquen davant d’una pintura de Mickey i Minnie Mouse, que treuen el cap somrients de dos cors rosats. Al fons hi ha un castell de meravella, amb unes banderoles. La Minnie sembla que es miri el Quim amb amorosa devoció. Tot està pintat de blau, verd, rosa i groc, fins i tot la caixa amb l’aparell d’aire condicionat.

—Ja està, eh?

—Va, sí, ja està.

El Pedro plega la càmera resignat. El Pàmies comença a enfilar cap a la plaça d’Espanya.

—Ep, que queda un xurro —dic jo amb la paperina a la mà.

—A mi no m’agraden i en Sergi no en pot menjar.

Me l’enduc, com si la paperina fos un ram de flors, i em menjo el xurro que queda amb un cafè al bar xinès de la cantonada de l’avinguda Mistral amb Vilamarí.

Julià Guillamon





Pedro Madueño



Fotografies





La posteritat


JG: ¿Com creieu que us llegiran d’aquí a uns anys?

QM: Si llegeixen —cosa que en aquest moment no està del tot clara— ens llegiran asseguts, drets o ajaguts al llit, com ara.

SP: No m’amoïna gens i hi penso perquè m’ho preguntes. Però l’únic que em faria il·lusió és que encara fos possible llegir-me en format llibre de paper.

JG: ¿Què penseu de la posteritat?

QM: Sobre aquest assumpte, Groucho Marx va dir un dia una cosa que, sincerament, em veig incapaç de superar: ¿per què m’hauria de preocupar jo per la posteritat si la posteritat no ha fer mai res per mi?

SP: Potser perquè he viscut l’experiència dels meus pares, que eren dues persones amb prou categoria per aspirar a certa posteritat, tinc claríssim que no pertanyo a aquesta categoria. I, a més a més, han passat prou anys d’ençà que van morir per entendre que la posteritat és molt més ingrata que la vida.





Aquesta primera edició de Si la memòria no ens falla s’ha acabat d’imprimir, a Barcelona, el sis de març del dos-mil vint-i-tres, cent-setantè aniversari de l’estrena de La traviata, de Giuseppe Verdi.





QUIM MONZÓ i GÓMEZ (Barcelona, 1952). Narrador, articulista i traductor, és una de les figures més rellevants i representatives de la literatura catalana contemporània.

Treballa com a grafista i com a corresponsal de premsa, i l’any 1976 publica la seva primera novel·la, L’udol del griso al caire de les clavegueres (premi Prudenci Bertrana, 1976). Aviat destaca en el terreny de la narrativa breu amb obres com Uf, va dir ell (1978), Olivetti, Moulinex, Chaffoteaux et Maury (1980), L’illa de Maians (1985), El perquè de tot plegat (1993) o Guadalajara (1996). Aquests cinc llibres són revisats i aplegats a Vuitanta-sis contes (1999), obra que li val el Premi Nacional de Literatura i la Lletra d’Or, l’any 2000. Posteriorment publica els reculls de contes El millor dels mons (2001), Tres Nadals (2003) i Mil cretins (2007). Autor, també, de les novel·les Benzina (1983) i La magnitud de la tragèdia (1989), Quim Monzó té una trajectòria especialment extensa com a articulista. Les obres El dia del senyor (1984), Zzzzzzzz (1987), La maleta turca (1990), Hotel Intercontinental (1991), No plantaré cap arbre (1994), Del tot indefens davant dels hostils imperis alienígenes (1998), Tot és mentida (2000), El tema del tema (2003), Catorze ciutats comptant-hi Brooklyn (2004), Esplendor i glòria de la Internacional Papanates (2010) i Taula i barra. Diccionari de menjar i beure (2017) són una mostra de la mirada lúcida de l’autor.

Ha traduït autors com Truman Capote, Roald Dahl, Ernest Hemingway, Arthur Miller, J. D. Salinger o Mary Shelley, entre d’altres, i les seves obres s’han traduït a més d’una vintena d’idiomes. L’any 2007 fa discurs inaugural de la Fira del Llibre de Frankfurt. L’any 2018 rep el Premi d’Honor de les Lletres Catalanes atorgat per Òmnium Cultural.





SERGI PÀMIES i LÓPEZ (París, 26 de gener de 1960) és un narrador, articulista de La Vanguardia, traductor i crític de televisió català. Abans d’establir-se a Barcelona i adoptar el català com a llengua literària, va viure onze anys a Gennevilliers, a la zona metropolitana de París.

Pàmies ha publicat els reculls de contes T’hauria de caure la cara de vergonya (1986), Infecció (1987), La gran novel·la sobre Barcelona (1999, Premi Crítica Serra d’Or), L’últim llibre de Sergi Pàmies (2000), Si menges una llimona sense fer ganyotes (2006, Premis Lletra d’Or i Ciutat de Barcelona), La bicicleta estàtica (2010), Cançons d’amor i de pluja (2013), L’art de portar gavardina (2018) i A les dues seran les tres (2023).

Com a novel·lista ha publicat La primera pedra (1990, Premi Ícaro), L’instint (1992, Premi Prudenci Bertrana), Sentimental (1995) i Confessions d’un culer defectuós (2016).

La seva obra ha estat traduïda a 7 llengües. Ha traduït obres d’Apollinaire, Agota Kristof, Jean-Philippe Toussaint, Daniel Pennac i Amélie Nothomb. Col·labora de manera regular en diversos mitjans de comunicació.





