Dels calabossos del castell d’If a les illes de la Mediterrània, de les catacumbes de Roma al fastuós món parisenc, el destí d’Edmond Dantès, el protagonista d’aquesta gran novel·la, posseeix la força dels grans mites. La prodigiosa imaginació de Dumas i el que tenen d’increïble els poders del seu heroi no han de fer-nos oblidar el realisme que el llibre ofereix de manera paral·lela: un fresc magistral de la societat de la Restauració, amb els seus homes de negocis, els seus banquers, els seus militars, els seus estafadors d’alta volada, tots plegats dominats pel poder dels diners.





Alexandre Dumas





El comte de Montecristo




ePUB v2.0

Gargot 16.02.16





Títol original: Le Comte de Monte-Cristo

Alexandre Dumas, 1845

Traducció: Jesús Moncada, 2002

Imatge de portada: vista del Castell d’If, a Marsella

Edició digital: Gargot (v1.0)

Segona edició: EpubCat (v2.0)

Digitalització: Gargot

ePUBCat base r1.3





I


L’arribada. Marsella

El 24 de febrer de 1815, el guaita de Notre-Dame de la Garde va albirar el veler de tres pals Pharaon, procedent d’Esmirna, Trieste i Nàpols.

Com de costum, un pràctic va sortir immediatament del port, va passar a frec del castell d’If i va abordar el vaixell entre el cap de Morgiou i l’illa de Rion.

També com de costum, l’esplanada del fort Saint-Jean s’havia omplert de curiosos, perquè, a Marsella, l’arribada d’un vaixell és sempre un gran esdeveniment sobretot quan es tracta, com en el cas del Pharaon, d’un de construït, ormejat i estibat a les drassanes de l’antiga colònia focea[1], i que pertany a un armador de la ciutat.

Mentrestant, el vaixell s’acostava. Havia travessat feliçment l’estret obert per alguna sacsejada volcànica entre l’illa de Calasareigne i la de Jaros, havia doblat Pomègue i navegava amb les tres gàbies, el floc i la cangrea, però tan lentament i amb un aire tan trist, que els curiosos, amb aquest instint que pressent una desgràcia, es preguntaven què havia pogut succeir a bord. Tanmateix, els experts en navegació s’adonaven que, si hi havia hagut un accident, no podia haver afectat la nau, atès que navegava amb totes les condicions d’un vaixell perfectament governat: es preparava per ancorar, duia els obencs del bauprès despenjats, i, a la vora del pràctic que es disposava a dirigir el Pharaon per l’estreta bocana del port de Marsella, un jove de moviments ràpids i mirada viva vigilava tots els moviments del vaixell i repetia cadascuna de les ordres del pilot.

La vaga inquietud que planava sobre la multitud havia colpit particularment un dels espectadors de l’esplanada de Saint-Jean fins al punt que no va poder esperar l’entrada del vaixell al port; va saltar a una petita barca i va ordenar que remessin cap al Pharaon, al qual van atènyer en front de l’ansa de la Réserve.

En veure venir aquell home, el jove mariner va abandonar el seu lloc al costat del pràctic i, amb el barret a la mà, va anar a recolzar-se a la borda del vaixell.

Era un xicot entre divuit i vint anys, alt, esvelt, amb uns esplèndids ulls negres i cabells de banús; tot ell tenia l’aire calmós i decidit propi dels homes acostumats des de la infància a lluitar contra el perill.

—Ah, és vostè, Dantès! —va exclamar l’home de la barca—. ¿Què ha passat? ¿Quina és la causa d’aquest aire de tristesa que hi ha a bord?

—Una gran desgràcia, senyor Morrel! —li va respondre el jove—. Una gran desgràcia sobretot per a mi: a l’altura de Civitavecchia, vam perdre el bon capità Leclère.

—¿I la càrrega? —va preguntar vivament l’armador.

—Ha arribat a bon port, senyor Morrel. Crec que, pel que fa a això, vostè quedarà content, però el pobre capità Leclère…

—¿Què li va passar, doncs? —va preguntar l’armador, visiblement alleujat—. ¿Què li va passar, doncs, al bon capità?

—Va morir.

—¿Va caure al mar?

—No, senyor, va morir d’una febre cerebral enmig de dolors horribles.

Després va girar-se cap als seus homes:

—Ep, atenció! Cadascú al seu lloc per a l’ancoratge!

La tripulació va obeir. Els vuit o deu mariners que la formaven van llançar-se alhora a les escotes, les plomes, les drisses, els flocs i els briols de les veles.

El jove mariner va contemplar amb mirada indolent l’inici de la maniobra, i, en veure que les seves ordres anaven a ser executades, va girar-se de nou cap al seu interlocutor:

—¿I com va succeir, doncs, la desgràcia? —va continuar l’armador, reprenent la conversa on el xicot l’havia deixada.

—Déu meu, senyor, de la manera més imprevista: després d’una llarga conversa amb el comandant del port, el capità Leclère va abandonar Nàpols molt trasbalsat. Al cap de vint-i-quatre hores, va començar a tenir febre; tres dies després, era mort…

»Vam fer-li els funerals ordinaris i, decentment amortallat amb un coi, amb una bala de canó del trenta-sis lligada als peus i una altra al cap, reposa a l’altura de l’illa del Giglio. Li’n portem a la vídua la creu d’honor i l’espasa. Fer la guerra deu anys contra els anglesos —va continuar el jove amb un somriure malenconiós—, per acabar morint com tothom, al seu llit…

—Caram, senyor Edmond, què vol fer-hi! —va replicar l’armador, que semblava consolar-se de pressa—. Tots som mortals, i cal que els vells deixin lloc als joves. Si no fos així, no avançaríem, i, de moment que vostè m’assegura que la càrrega…

—Es troba en bon estat, senyor Morrel, li’n responc. Crec que en pot treure pel cap baix 25.000 francs de benefici.

A continuació, com que acabaven de deixar enrere la torre rodona, el jove mariner va cridar:

—Preparats per carregar les gàbies, el floc i la cangrea. No feu el ronsa!

L’ordre va ser executada amb tanta rapidesa com en un vaixell de guerra.

—Arrieu-ho i carregueu-ho tot!

Després de l’última ordre, amb totes les veles arriades, el vaixell va avançar d’una manera gairebé insensible, movent-se només per l’impuls adquirit.

—I ara, si vol pujar, senyor Morrel —digué Edmond Dantès veient la impaciència de l’armador—, aquí té el comptable, el senyor Danglars, que surt de la seva cabina i que li donarà tota la informació que vostè pugui desitjar. Pel que fa a mi, he de vigilar l’ancoratge i endolar el vaixell.

L’armador no s’ho va fer repetir. Va agafar un cable que va llançar-li Dantès i, amb una traça que hauria fet honor a un home de mar, va pujar pels esglaons clavats al flanc bombat del buc. Dantès, mentrestant, tornant al seu lloc de segon, cedia la conversa a la persona que havia anunciat amb el nom de Danglars, que sortia de la cabina i es dirigia efectivament cap a l’armador.

El nouvingut era un home de vint-i-cinc a vint-i-sis anys, de cara força sorruda, obsequiós amb els superiors, insolent amb els subordinats. Això, afegit a la seva funció d’agent comptable, que sempre constitueix un motiu de repulsió per als mariners, el feia en general tan mal vist per la tripulació com estimat, en canvi, era Dantès.

—I bé, senyor Morrel —digué Danglars—, suposo que ja sap la desgràcia, ¿oi?

—Sí, sí. Pobre capità Leclère! Era una persona ferma i honesta!

—I sobretot un excel·lent marí, envellit entre el cel i l’aigua, com s’escau a un home encarregat dels interessos d’una casa tan important com la Morrel i fills —va respondre Danglars.

—Tanmateix —va dir l’armador tot seguint amb la mirada Dantès, que buscava el seu ancoratge—, em sembla que no cal ser tan vell mariner com vostè diu, Danglars, per conèixer l’ofici. Vet aquí el nostre amic Edmond, que fa el seu com algú que no necessita demanar consell a ningú.

—Sí —va dir Danglars mentre llançava a Dantès una mirada obliqua en la qual va brillar un esclat d’odi—, sí, és jove, i la joventut no dubta de res. Amb prou feines va morir el capità, ell va prendre el comandament sense consultar ningú i ens va fer perdre un dia i mig a l’illa d’Elba en lloc de tornar directament a Marsella.

—Pel que fa a prendre el comandament del vaixell —va dir l’armador—, era el seu deure com a segon; quant a perdre un dia i mig a l’illa d’Elba, va equivocar-se, a menys que el vaixell no tingués alguna avaria per reparar.

—El vaixell es trobava tan bé com jo, i com desitjo que es trobi vostè, senyor Morrel; aquell dia i mig es va perdre per pur caprici, pel plaer de baixar a terra, això és tot.

—Dantès —va dir l’armador girant-se cap al jove—, vingui.

—Perdoni, senyor —li va respondre Dantès—, seré amb vostè d’aquí a un segon.

Després va adreçar-se a la tripulació:

—Amolleu!

L’àncora va caure a l’instant, la cadena va lliscar amb estrèpit. Malgrat la presència del pilot, Dantès no va moure’s del seu lloc fins que la darrera maniobra va quedar enllestida.

—Abaixeu el gallardet a mig pal —va dir aleshores—, poseu el pavelló a mitja asta, encreueu les vergues!

—Ja ho veu —va dir Danglars—, li ben asseguro que ja es considera el capità.

—I, de fet, ho és —va dir l’armador.

—Sí, tret que li falta la signatura de vostè i la del seu soci, senyor Morrel.

—Caram! ¿I per quin motiu no hem de donar-li el lloc? —va fer l’armador—. És jove, ja ho sé, però el trobo d’allò més adequat i molt expert en la feina.

Danglars va arrufar fugaçment les celles.

—Perdoni, senyor Morrel —va dir Dantès mentre s’acostava—, ara que el vaixell ja és ancorat, estic a la seva disposició. ¿M’havia cridat, oi?

Danglars va recular un pas.

—Volia preguntar-li per què va aturar-se a l’illa d’Elba.

—Ho ignoro, senyor: vaig complir l’última ordre del capità Leclère, que, quan es moria, m’havia donat un paquet per al gran mariscal Bertrand[2].

—¿El va veure, doncs, Edmond?

—¿A qui?

—Al gran mariscal.

—Sí.

Morrel va mirar al seu voltant i va endur-se Dantès a part.

—¿I com es troba l’emperador? —va preguntar vivament.

—Bé, pel que jo vaig poder veure.

—¿Aleshores va veure també l’emperador?

—Va entrar al despatx del mariscal mentre jo hi era.

—¿Va parlar amb ell?

—Més aviat ell va parlar amb mi, senyor —va dir Dantès amb un somriure.

—¿I què li va dir?

—Va fer-me preguntes sobre el vaixell, la data de la partida cap a Marsella, la ruta que havia seguit i la càrrega que portava. Crec que, si el vaixell hagués anat buit i jo n’hagués estat el propietari, hauria intentat comprar-lo; però vaig dir-li que jo només n’era el segon i que el veler pertanyia a la firma Morrel i fills. «Ah, ah! —va dir—, els conec. Els Morrel són armadors de pares a fills, i un Morrel servia en el mateix regiment que jo quan estàvem de guarnició a Valença».

—Redéu, és veritat! —va exclamar l’armador, d’allò més content—. Es tractava de Policar Morrel, el meu oncle, que va arribar a capità. Dantès, digui al meu oncle que l’emperador s’ha recordat d’ell i veurà plorar el vell grognard[3]. Caram, caram —va continuar l’armador, tot clavant un copet amistós a l’espatlla del jove—, va fer bé, Dantès, de seguir les instruccions del capità Leclère i aturar-se a l’illa d’Elba, encara que, si arribava a saber-se que va portar un paquet al mariscal i va parlar amb l’emperador, el podria comprometre.

—¿I per què m’ha de comprometre, senyor? —va dir Dantès—. No sé ni solament què portava, i l’emperador només va fer-me les preguntes que hauria fet al primer nouvingut. Perdoni, però, veig que arriben els de sanitat i els duaners. ¿Em permet, oi?

—Faci, faci, benvolgut Dantès.

El jove va allunyar-se, i, mentre ho feia, Danglars es va acostar.

—I bé, sembla que li ha donat bones raons per a la seva escala a Portoferraio, ¿oi?

—Excel·lents, benvolgut senyor Danglars.

—Ah, millor —va respondre aquest—. Sempre és penós veure que un company no compleix el seu deure.

—Dantès ha fet el seu —va replicar l’armador—, i no hi ha res a dir. Va ser el capità Leclère qui va ordenar-li fer aquella escala.

—A propòsit de Leclère, ¿no li ha donat cap carta seva?

—¿Qui?

—Dantès.

—A mi, no! ¿Que en tenia una?

—Jo creia que, a més del paquet, el capità Leclère li havia confiat una carta.

—¿De quin paquet em parla, Danglars?

—Doncs, del que Dantès va deixar a Portoferraio.

—¿I com sap, vostè, que hi havia un paquet per deixar a Portoferraio?

Danglars va envermellir.

—Passava per davant de la porta del capità, era entreoberta, i el vaig veure com donava el paquet i la carta a Dantès.

—No me n’ha parlat —va dir l’armador—, però, si aquesta carta existeix, me la donarà.

Danglars va reflexionar un moment.

—Aleshores, senyor Morrel, li prego que no parli d’això amb Dantès, dec haver-me equivocat.

El jove tornava en aquell moment, Danglars va allunyar-se.

—¿I bé, benvolgut Dantès, ja està lliure?

—Sí, senyor.

—La cosa no ha estat gaire llarga.

—No, he donat als duaners la llista de les mercaderies; pel que fa a la consigna, havien enviat amb el pràctic un home al qual he lliurat els nostres papers.

—¿Ha enllestit la feina aquí, aleshores?

Dantès va fer un cop d’ull ràpid al seu voltant.

—Sí, tot es troba en ordre —va dir.

—¿Pot venir, doncs, a dinar amb nosaltres?

—Dispensi’m, senyor Morrel, li prego que m’excusi, però dec la meva primera visita al pare. Això no vol dir, però, que no li agraeixi l’honor que em fa.

—És just, Dantès, és just. Sé que és un bon fill.

—¿Sap si es troba bé el meu pare? —va preguntar Dantès amb una certa vacil·lació.

—Crec que sí, benvolgut Edmond, encara que no l’hagi vist.

—Sí, s’està tancat en el seu piset.

—Això demostra almenys que no li ha faltat res durant l’absència de vostè.

Dantès va somriure.

—El pare és orgullós, senyor, i, encara que li hagués mancat tot, dubto que hagués demanat res a ningú d’aquest món, tret de Déu.

—Doncs, bé, després d’aquesta primera visita, comptem amb vostè.

—Caldrà que m’excusi una vegada més, senyor Morrel, però, després d’aquesta primera visita, he de fer-ne una altra no menys entranyable per a mi.

—Ah, és veritat, Dantès, oblidava que, als Catalans, algú deu esperar-lo amb tanta impaciència com el pare: la bella Mercedes.

Dantès va somriure.

—Ah, ah! —va dir l’armador—. Ara ja no em sorprèn gens ni mica que ella hagi vingut tres vegades a demanar-me notícies del Pharaon. Diable! No es pot queixar, Edmond, té una amant molt bufona!

—No és la meva amant, senyor —va dir, seriós, el jove mariner—, és la meva promesa.

—A vegades, és la mateixa cosa —va dir l’armador, rient.

—No pas pel que fa a nosaltres, senyor —va respondre Dantès.

—Au, au, benvolgut Edmond —va continuar l’armador—, no voldria retenir-lo. S’ha preocupat prou pels meus afers perquè jo li doni lleure per als seus. ¿Necessita diners?

—No, senyor; tinc totes les pagues del viatge, és a dir gairebé tres mesos de sou.

—És un xicot assenyat, Edmond.

—Afegeixi que tinc un pare pobre, senyor Morrel.

—Sí, sí, ja sé que és un bon fill. Vagi, doncs, a veure el pare: jo també tinc un fill i m’empiparia molt amb qui el retingués lluny de mi després d’un viatge de tres mesos.

—¿Aleshores, em permet que me’n vagi? —va dir el jove tot saludant.

—Sí, a menys que no hagi de dir-me alguna cosa més.

—No.

—¿No va donar-li una carta per a mi, el capità Leclère, abans de morir?

—Li hauria resultat impossible escriure, senyor, però això em recorda que he de demanar-li uns quants dies de permís.

—¿Per casar-se?

—Primer per això, després per anar a París.

—Entesos, entesos, agafi’s el temps que vulgui, Dantès. Descarregar el vaixell el tindrà ocupat ben bé sis setmanes, i amb prou feines tornarem a salpar abans de tres mesos… D’aquí a tres mesos, però, caldrà que sigui aquí. El Pharaon —va continuar l’armador tot donant uns copets a l’espatlla del jove mariner— no podria sortir al mar sense el seu capità.

—¿Sense el seu capità? —va exclamar Dantès mentre els ulls li brillaven d’alegria—. Vagi amb compte amb el que diu, senyor, perquè acaba de respondre a les esperances més secretes del meu cor. ¿És que té la intenció de nomenar-me capità del Pharaon?

—Si només depengués de mi, li allargaria la mà, benvolgut Dantès, i li diria: això està fet. Tinc, però, un soci i vostè ja sap el refrany italià: Chi ha compagno ha padrone[4]. Almenys, però, ja tenim resolta la meitat de la feina, perquè vostè ja compta amb una de les dues veus. Deixi a les meves mans aconseguir-li l’altra, faré tot el que pugui.

—Oh, senyor Morrel —va exclamar el jove mariner, amb llàgrimes als ulls, mentre agafava les mans de l’armador—, gràcies en nom del meu pare i de Mercedes!

—Està bé, Edmond, està bé, hi ha un Déu al cel per a la bona gent, què dimonis! Vagi a veure el pare, vagi a veure Mercedes i torni després a veure’m.

—¿No vol, però, que el torni a terra?

—No gràcies, em quedo a passar comptes amb Danglars. ¿Ha estat content d’ell durant el viatge?

—Depèn del sentit que doni a la pregunta, senyor. Com a bon company, no, perquè crec que no m’estima d’ençà del dia que, com a conseqüència d’una petita disputa que vam tenir, vaig cometre la bestiesa de proposar-li d’aturar-nos deu minuts a l’illa de Montecristo per resoldre la qüestió; una proposta que jo no hauria hagut de fer-li i que ell va refusar amb raó. Si em pregunta per ell com a comptable, crec que no hi ha res a dir i que vostè quedarà content de la manera que ha fet la feina.

—A veure, però, Dantès —digué l’armador—, si vostè fos capità del Pharaon, ¿conservaria Danglars de bona gana?

—Capità o segon, senyor Morrel —va respondre Dantès—, sempre mostraria la més gran consideració pels qui tenen la confiança dels meus armadors.

—Entesos, Dantès, entesos, ja veig que és un xicot com cal en tots els aspectes. No vull retenir-lo més: vagi-se’n, m’adono que està neguitós.

—¿Puc comptar, doncs, amb el permís?

—Ja li dic que se’n vagi.

—¿Em permet agafar la seva llanxa?

—Agafi-la.

—A reveure, senyor Morrel, i moltíssimes gràcies.

—A reveure, benvolgut Edmond, i bona sort!

El jove marí va saltar a la llanxa, va seure a popa i va ordenar que el portessin a la Canebière[5]. Dos tripulants van inclinar-se de seguida sobre els rems i l’embarcació va lliscar tan ràpidament com era possible enmig de les mil barques que obstrueixen la mena de carrer estret que va, entre dues fileres de vaixells, des de l’entrada del port al moll d’Orleans.

L’armador, somrient, va seguir-lo amb els ulls fins a la vora, va veure’l saltar a les lloses del moll i perdre’s de seguida enmig de la gernació bigarrada, que, des de les cinc del matí fins a les nou del vespre, embussa el famós carrer de la Canebière, del qual els foceus moderns se senten tan orgullosos, els quals, de la manera més seriosa del món i amb l’accent que dóna tant de caràcter al que diuen, afirmen que, si París tingués la Canebière, París seria una petita Marsella.

Quan va girar-se, l’armador va veure darrere seu Danglars, que, aparentment, semblava esperar ordres, però que, en realitat, seguia el jove marí amb els ulls.

Tanmateix, hi havia una gran diferència entre les expressions de la doble mirada que seguia el mateix home.





II


Pare i fill

Deixem Danglars barallant-se amb el geni de l’odi, provant d’insinuar alguna maligna suposició contra el seu company a l’orella de l’armador, i seguim Dantès, que, després de recórrer la Canebière de punta a punta, agafa el carrer de Noailles, entra en una caseta situada a la banda esquerra de l’avinguda de Median, puja ràpidament les quatre plantes d’una escala fosca, i, agafant-se a la barana amb una mà i contenint amb l’altra els batecs del cor, s’atura davant d’una porta entreoberta, que permet veure fins al fons una petita cambra.

En aquella cambra, hi vivia el pare de Dantès.

La notícia de l’arribada del Pharaon encara no havia arribat al vell, que, enfilat en una cadira, estava ocupat emparrant amb mans tremoloses unes caputxines barrejades amb clemàtides, que grimpaven per l’enreixat de la finestra.

De cop i volta, va sentir que l’agafaven per la cintura i una veu ben coneguda va exclamar darrere seu:

—Pare, pare!

El vell va llançar un crit i va girar-se; després, en veure el fill, va deixar-se anar als seus braços, tot tremolós i pàl·lid.

—¿Què tens, pare? —va exclamar el jove, inquiet—. ¿Estàs malalt?

—No, no, estimat Edmond, fill meu, petit meu! No. Però no t’esperava, i l’alegria, el trasbals de veure’t de nou, així, d’improvís… Ah, Déu meu, em sembla que em moriré!

—Ep, pare, reacciona! Sóc jo, sóc ben bé jo! Sempre diuen que l’alegria no fa mal, i per això he entrat sense avisar-te. Au, somriu-me en lloc de mirar-me d’aquesta manera, amb els ulls esbatanats. He tornat i serem feliços.

—Ah, tant de bo, noi! —va continuar el vell—. ¿Què vol dir que serem feliços? ¿No em deixaràs mai més? Au, conta’m la teva fortuna!

—Que el Senyor em perdoni —va dir el jove— per alegrar-me d’una sort feta amb el dol d’una família; Déu sap, però, que jo no hauria desitjat aquesta mena de ventura. Ha arribat, però, i no tinc força per afligir-me’n: el bon capità Leclère és mort, pare, i és probable que, amb la protecció del senyor Morrel, jo n’obtingui el lloc. ¿Se n’adona, pare?* Capità als vint anys, amb cent lluïsos de sou i una part dels beneficis! ¿No és molt més que no podia realment esperar un pobre mariner com jo?

—Sí, fill meu, en efecte —va dir el vell—, és una gran sort.

—Vull, per tant, que, amb els primers diners que guanyaré, vostè tingui una caseta amb un jardí per plantar-hi les seves clemàtides, les seves caputxines i els seus lligaboscs… ¿Què et passa, però, pare? Sembla que et trobis malament.

—Calma, calma! No serà res.

Al vell, tanmateix, li mancaven les forces i es deixà caure enrere.

—Au, au! —va exclamar el jove—. Un got de vi el revifarà. ¿On el té, el vi?

—No, gràcies, no el busquis, no el necessito —va dir el vell tot provant de retenir el fill.

—Sí, sí, pare, digui’m on el té.

Va obrir dos o tres armaris.

—És inútil… —va dir el vell—, ja no queda vi.

—¿Com és que ja no n’hi ha? —va fer Dantès, empal·lidint al seu torn i mirant alternativament les galtes xuclades i blanques del vell i els armaris buits—. ¿Com és que ja no hi ha vi? ¿Que li han faltat diners, pare?

—No m’ha faltat res, donat que tu ja ets aquí —va respondre el vell.

—Tanmateix —va balbucejar Dantès mentre s’eixugava la suor que li regalimava del front—, tanmateix, vaig deixar-li dos-cents francs fa tres mesos, quan vaig anar-me’n.

—Sí, sí, Edmond, és veritat, però vas oblidar un petit deute amb el nostre veí Caderousse. Ell m’ho va recordar, dient-me que, si jo no pagava per tu, aniria a fer-se pagar pel senyor Morrel. Aleshores, ho entens, per por que això no et perjudiqués…

—¿Què?

—Doncs, bé, vaig pagar-li jo.

—Però —va exclamar Dantès—, jo li devia cent quaranta francs a Caderousse!

—Sí —va balbucejar el vell.

—¿I els hi va donar dels dos-cents que jo li havia deixat?

El vell va assentir amb el cap.

—De manera que ha viscut tres mesos amb seixanta francs! —va murmurar el jove.

—Ja saps que passo amb poca cosa —va dir el vell.

—Oh, Déu meu, Déu meu, perdoni’m! —va exclamar Edmond, agenollant-se davant del bon home.

—¿Què fas?

—Oh, vostè m’ha destrossat el cor.

—Bah! Ja ets aquí —va dir el vell amb un somriure—. Ara tot està oblidat perquè tot va bé.

—Sí, ja sóc aquí —va dir el jove—, ja sóc aquí amb un bon futur i una mica de diners. Tingui, pare, agafi’n, agafi’n i enviï a buscar alguna cosa de seguida.

Va buidar-se les butxaques i va posar tot el que hi duia a sobre de la taula: una dotzena de monedes d’or, cinc o sis escuts de cinc francs i xavalla.

La cara del vell Dantès va il·luminar-se.

—¿De qui és, això? —va preguntar.

—Doncs, meu…, teu…, nostre…! Agafa’n, compra queviures, sigues feliç, demà n’hi haurà més.

—A poc a poc —va dir el vell mentre somreia—. Amb el teu permís, faré un ús moderat de la teva bossa; si em veien comprar massa coses de cop, es pensarien que m’he vist obligat a esperar que tornessis per fer-ho.

—Fes el que vulguis, però, primer de tot, agafa una minyona, pare; no vull que et quedis sol. Tinc cafè de contraban i tabac excel·lent en un petit cofre a la bodega del vaixell, t’ho portaré demà. Xut, però, ve algú!

—Es Caderousse, que deu haver-se assabentat de la teva arribada i ve sens dubte a fer-te els compliments de benvinguda.

—Bé, uns altres llavis que diuen una cosa mentre el cor en pensa una de ben diferent! —va murmurar Edmond—. No hi fa res, però. És un veí que va fer-nos favors en altres temps. Sigui benvingut.

Efectivament, quan Edmond acabava la frase en veu baixa, van veure aparèixer el cap negre i barbut de Caderousse, emmarcat per la porta del replà. Era un home de vint-i-cinc a vint-i-sis anys; portava a la mà un tall de roba, que, en la seva qualitat de sastre, devia disposar-se a convertir en les gires d’un vestit.

—Eh! ¿Així, doncs, ja has tornat, Edmond? —va preguntar amb un accent marsellès d’allò més pronunciat i amb un ample somriure que descobria unes dents blanques com el vori.

—Ja ho pot veure, veí Caderousse, i disposat a servir-lo en tot allò que necessiti —va respondre Dantès, dissimulant amb prou feines la fredor sota l’oferiment.

—Gràcies, gràcies! Per sort, no necessito res, fins i tot són els altres els qui, a vegades, em necessiten a mi —digué Caderousse i va afegir quan va veure la reacció de Dantès—: No ho dic per tu, noi. Vaig deixar-te diners i me’ls has tornat. Això es fa entre bons veïns, i estem en paus.

—Mai no estem en paus amb els qui ens han fet un favor —va replicar Dantès—, perquè, encara que ja no els deguem els diners, els devem l’agraïment.

—El passat ja és passat, no en parlem més! Parlem del teu feliç retorn, noi. Havia anat al port per assortir-me de drap marró, quan he trobat l’amic Danglars.

»—¿Tu, a Marsella?

»—Doncs, sí, ja ho veus —m’ha respost.

»—Et feia a Esmirna.

»—Podria ser-hi, perquè acabo de tornar-ne.

»—¿I on para, doncs, el jove Edmond?

»—A casa del seu pare, sens dubte —m’ha dit Danglars.

»I aleshores he vingut —va continuar Caderousse—, per tenir el gust de fer una encaixada amb un amic!

—Ens estima tant, aquest bon Caderousse! —va dir el vell.

—Es cert que us estimo, i encara més perquè les persones honrades són rares! Sembla, però, que has tornat ric, ¿oi, noi? —va continuar el sastre mentre llançava una mirada de reüll al grapat d’or i plata que Dantès havia deixat sobre la taula.

El xicot va observar l’esclat de cobdícia que va il·luminar els ulls negres del veí.

—Oh, Déu meu! —va dir amb indiferència—. Aquests diners no em pertanyen. He manifestat al pare el temor que no li hagués faltat alguna cosa durant la meva absència, i ell, per tranquil·litzar-me, ha buidat la seva bossa a sobre de la taula. Au, pare, torni a ficar aquests diners a la guardiola, a menys que el veí Caderousse no en necessiti al seu torn. Si és així, els té a la seva disposició.

—No, noi —va dir Caderousse—, no necessito res. Gràcies a Déu, el meu ofici em dóna per viure. Guarda els teus diners, guarda’ls: mai no se’n té massa. Això no vol dir que no t’ho agraeixi com si hagués aprofitat l’oferiment.

—Ho he fet de tot cor —digué Dantès.

—No ho dubto gens ni mica. I bé, ¿així que estàs a partir-te un pinyó amb el senyor Morrel? Ets un manyac!

—El senyor Morrel sempre ha estat molt bondadós amb mi —va replicar Dantès.

—En aquest cas, t’has equivocat refusant el seu dinar.

—¿Què vol dir això de refusar el seu dinar? —va dir el vell Dantès—. ¿És que t’havia convidat?

—Sí —li va respondre Edmond, somrient davant la sorpresa que causava al pare l’honor excessiu del qual era objecte el fill.

—¿I per què has refusat? —va preguntar el vell.

—Per venir més aviat al costat de vostè, pare —va respondre el jove—. Tenia ganes de veure’l.

—Això haurà disgustat el bondadós senyor Morrel —va continuar Caderousse—. I, quan un aspira a ser capità, és un error contrariar l’armador.

—Li he explicat el motiu del refús —va replicar Dantès—, espero que l’hagi entès.

—Ah! Per arribar a capità, cal afalagar una mica els amos.

—Espero arribar-hi sense això —va respondre Dantès.

—Tant de bo, tant de bo! Això agradarà a tots els vells amics, i sé d’una persona d’allà, de l’altra banda de la ciutadella de Saint-Nicolas, que no s’enfadarà gens.

—Mercedes —digué el vell.

—Sí, pare —va continuar Dantès—, i, amb el permís de vostè, ara que ja l’he vist, que sé que es troba bé i que té tot allò que necessita, aniré a fer una visita als Catalans.

—Vés-hi, fill meu, vés-hi —digué el vell Dantès—, i que Déu et beneeixi amb una esposa tan bona com el fill que va concedir-me!

—La seva dona! —va dir Caderousse—. No corri tant, oncle Dantès! Em sembla que encara no ho és!

—No, però, segons totes les probabilitats —va replicar-li Edmond—, no tardarà gaire a ser-ho.

—No hi fa res, no hi fa res —va dir Caderousse—, has fet bé d’afanyar-te, noi.

—¿Per què?

—Perquè Mercedes és una noia bufona, i, a les noies bufones, no els falten pretendents. Aquesta sobretot, en té a dotzenes.

—¿De veritat? —va fer Edmond amb un somriure sota el qual aflorava un lleuger matís d’inquietud.

—Oh, sí —va continuar Caderousse—, i fins i tot bons partits. Però, a tu, és clar, et faran capità i ella es guardarà prou de refusar-te!

—Cosa que vol dir —digué Dantès amb un somriure que dissimulava malament la inquietud—, que, si jo no fos capità…

—Eh, eh! —va fer Caderousse.

—Au, va —digué el jove—, tinc millor opinió que vostè de les dones en general i de Mercedes en particular, i, tant si em fan capità com si no, continuarà sent-me fidel, n’estic convençut.

—Tant de bo, tant de bo! —va exclamar Caderousse—. Quan ets a punt de casar-te, sempre és bo tenir confiança. Tanmateix, creu-me, noi, no perdis el temps i vés a anunciar-li la teva arribada i a participar-li les teves esperances.

—Me n’hi vaig —va dir Edmond.

Va abraçar el pare, va saludar Caderousse amb un gest i va sortir.

Caderousse va quedar-se encara un instant; després, va acomiadar-se del vell Dantès, va baixar al seu torn i va anar a trobar-se amb Danglars, que l’esperava a la cantonada del carrer Senac.

—¿I bé, l’has vist? —va preguntar-li Danglars.

—Acabo de deixar-lo —respongué Caderousse.

—¿T’ha parlat de les seves esperances d’esdevenir capità?

—En parla com si ja ho fos.

—Paciència —digué Danglars—, em sembla que corre una mica massa.

—Caram, sembla que el senyor Morrel li ho ha promès.

—¿És a dir que està molt content?

—Més aviat insolent. S’ha posat a la meva disposició com un gran personatge, m’ha ofert deixar-me diners com si fos un banquer.

—¿I has refusat?

—Per descomptat. Encara que hagués pogut acceptar, tenint en compte que vaig ser jo qui va posar-li a la mà les primeres monedes que va manejar. Ara, però, el senyor Dantès ja no necessitarà ningú, serà capità.

—Bah! —digué Danglars—. Encara no ho és.

—A fe meva, estaria bé que no ho fos —digué Caderousse—. Si no, ja no se li podrà ni parlar.

—Si volem —digué Danglars—, es quedarà en el que és, potser fins i tot ni això.

—¿Què dius?

—Res, parlo amb mi mateix. ¿Encara està enamorat de la bella catalana?

—Com un boig. Ha anat a veure-la, però, o m’equivoco de mig a mig, o hi haurà problemes per aquesta banda.

—Explica’t.

—¿Per què vols saber-ho?

—És més important que no et penses. ¿Dantès no t’agrada, oi?

—No m’agraden els arrogants.

—Bé, aleshores digues-me el que saps de la catalana.

—No sé res del cert, però he vist coses que em fan pensar, com ja t’he dit, que el futur capità tindrà disgustos pels voltants del camí de les Vieilles-Infirmeries.

—¿Què has vist? Au, parla.

—Doncs, bé, he vist que cada vegada que Mercedes ve a la ciutat, l’acompanya un xicotàs català d’ulls negres, colrat, molt morè, molt fogós, que ella anomena cosí.

—Ah, caram! ¿I tu creus que aquest cosí li fa la cort?

—Ho suposo. ¿Què diable li pot fer, si no, un xicot ben plantat, de vint anys, a una noia bufona de disset?

—¿I dius que Dantès ha anat als Catalans?

—Ha sortit davant meu.

—Si anéssim cap allà, ens podríem aturar a la Réserve i esperaríem notícies tot bevent un got de vi de La Malgue.

—¿I qui ens les donarà?

—Serem a la vora del camí i veurem a la cara de Dantès el que haurà passat.

—Anem-hi —digué Caderousse—. ¿Pagaràs tu, però?

—Per descomptat —va respondre Danglars.

I tots dos van encaminar-se a bon pas cap a l’indret indicat. Quan van arribar-hi, van fer-se portar una ampolla de vi i dos gots. L’oncle Pamphile acabava de veure passar Dantès no feia ni deu minuts.

Segurs que Dantès era als Catalans, van seure sota el fullatge naixent dels plàtans i dels sicòmors, entre les branques dels quals una joiosa banda d’ocells celebrava un dels primers dies bons de primavera.





III


Els Catalans

A cent passes de l’indret on tots dos amics, amb les mirades clavades a l’horitzó i parant l’orella, es bevien l’escumejant vi de La Malgue, s’elevava, darrere un turó pelat i rosegat pel sol i pel mestral, el barri dels catalans.

Un dia, una colònia misteriosa va sortir d’Espanya i va anar a raure a la llengua de terra on encara es troba actualment. No se sabia d’on venia aquella gent, que parlava un idioma desconegut. Un dels caps, que entenia el provençal, va demanar al municipi de Marsella que els donessin aquell promontori àrid i pelat en el qual, com els mariners antics, acabaven de treure de l’aigua els seus vaixells. Van concedir-los la petició, i, tres mesos després, al voltant de les dotze o quinze embarcacions amb què havien arribat aquells gitanos del mar, s’aixecava un poblet.

Construït d’una manera estranya i pintoresca, mig moro i mig espanyol, és el que veiem avui habitat pels descendents d’aquella gent, que parlen la llengua dels seus pares. Al cap de tres o quatre segles, continuen fidels al petit promontori sobre el qual s’havien llançat com una bandada d’ocells marins, sense barrejar-se gens ni mica amb la població marsellesa, casant-se entre ells i conservant els costums i el vestit de la mare pàtria de la mateixa manera que n’han conservat la llengua.

Cal que els nostres lectors ens hi segueixin a través de l’únic carrer i entrin amb nosaltres en una d’aquestes cases a les quals el sol ha donat per fora el bonic color de fulla morta característic dels monuments del país, i l’emblanquinat, per dintre, la blancor que constitueix l’únic ornament de les fondes espanyoles.

Una noia bonica, amb els cabells negres com l’atzabeja i els ulls vellutats d’una gasela, estava dreta, recolzada en una paret. Amb els dits prims i d’un dibuix antic rebregava un bruc innocent del qual arrencava les flors, que ja encatifaven el terra; a més, una mena d’impaciència febril li estremia els braços, nus fins al colze, uns braços polits, que semblaven modelats com els de la Venus d’Arles. Clavava cops a terra amb un peu elàstic i arquejat, de manera que deixava entreveure la forma pura, orgullosa i atrevida de la cama, empresonada en una mitja de cotó vermell amb ornaments grisos i blaus.

A tres passes d’ella, assegut en una cadira que balancejava amb moviments bruscos, recolzat en un vell moble corcat, un xicot ben plantat, de vint-i-dos anys, la mirava amb una cara que expressava alhora inquietud i despit; els Seus ulls la interrogaven, però la mirada ferma i fixa de la noia dominava l’interlocutor.

—A veure, Mercedes —deia el jove—, s’acosta la Pasqua, és el moment de fer una boda, respongui’m.

—Li he respost cent vegades, Fernand, i cal que tingui ganes de fer-se mal a vostè mateix per preguntar-m’ho un altre cop!

—Doncs, bé! Repeteixi-ho de nou, li ho suplico, repeteixi-ho de nou perquè m’ho arribi a creure. Digui’m per enèsima vegada que refusa el meu amor, que la seva mare aprovava; faci’m comprendre que no li importa la meva felicitat, que la meva vida i la meva mort no signifiquen res per a vostè. Ah, Déu meu, Déu meu! Haver somiat durant deu anys ser el seu marit, Mercedes, i perdre aquesta esperança, que era l’únic objectiu de la meva vida!

—Almenys no he estat jo qui ha alimentat aquesta esperança, Fernand —va respondre Mercedes—; no pot reprotxar-me ni una sola coqueteria pel que fa a vostè. Sempre li ho he dit: l’estimo com a un germà, però no m’exigeixi mai res més, tret d’aquesta amistat fraternal perquè el meu cor és d’un altre. ¿No li he dit sempre això, Fernand?

—Sí, ho sé perfectament, Mercedes —va respondre el jove—; sí, ha tingut amb mi el mèrit cruel de la franquesa. Oblida, però, que, entre els catalans, hi ha una llei sagrada que els obliga a casar-se entre ells!

—S’equivoca, Fernand, no és una llei sinó un costum, això és tot; i, cregui’m, no l’invoqui en favor seu. L’han reclutat, Fernand; la llibertat que li deixen és una simple tolerància; d’un moment a l’altre poden cridar-lo a l’exèrcit. Un cop soldat, ¿què en farà, de mi, és a dir d’una pobra noia òrfena, trista, sense fortuna, que l’únic que posseeix és una cabana gairebé en ruïnes, on hi ha penjades algunes xarxes usades, herència miserable que el pare va deixar a la mare, i aquesta a mi? Pensi, Fernand, que, d’ençà que ella va morir, ara fa un any, visc gairebé de la caritat pública! A vegades, vostè fingeix que li sóc útil per poder repartir la pesca amb mi, i jo accepto, Fernand, perquè és el fill d’un germà del meu pare, perquè ens van criar plegats i, encara més, perquè, per sobre de tot, li doldria que jo ho refusés. M’adono perfectament, però, que el peix que vaig a vendre i del qual trec els diners per comprar el cànem que filo, és una caritat.

—¿I què hi fa, Mercedes, si, pobra i sola com es troba, em convé més que la filla del més orgullós armador o del banquer més ric de Marsella? ¿Què necessitem, nosaltres? Una dona honesta i bona mestressa de casa. ¿On en trobaria jo una de millor que vostè en aquests dos aspectes?

—Fernand —va respondre Mercedes tot movent el cap—, una dona esdevé mala mestressa de casa i no pot respondre de continuar sent honesta quan estima un home que no és el seu marit. Acontenti’s amb la meva amistat, perquè, li ho repeteixo, és tot el que li puc prometre, i no prometo sinó allò que estic segura que puc donar.

—Sí, ja ho comprenc —va dir Fernand—, suporta amb paciència la seva misèria, però té por de la meva. Doncs, bé, Mercedes, si m’estima, provaré de fer fortuna. Vostè em donarà sort i seré ric: puc canviar el meu ofici de pescador, entrar de dependent en una empresa, fins i tot puc convertir-me en comerciant!

—No pot intentar res de tot això, Fernand; és un soldat i, si ara pot quedar-se als Catalans, és perquè no hi ha guerra. Continuï, doncs, de pescador, no alimenti somnis que li farien semblar la realitat encara més terrible, i acontenti’s amb la meva amistat, atès que no puc donar-li cap altra cosa.

—Doncs, bé, té raó, Mercedes, seré mariner. En lloc de la roba dels nostres pares, que vostè menysprea, portaré un barret de xarol, una camisa ratllada i una jaqueta blava amb àncores als botons. ¿No és així com cal vestir-se per agradar-li?

—¿Què vol dir? —va preguntar Mercedes mentre li llançava una mirada imperiosa—. ¿Què vol dir? No l’entenc.

—Vull dir, Mercedes, que és tan dura i cruel amb mi només perquè espera algú que va vestit així. Aquest que vostè espera, però, potser és un inconstant, i, si no ho és, la mar ho és per ell.

—Fernand —va exclamar Mercedes—, el considerava una bona persona i m’equivocava! Demanar que les còleres de Déu ajudin la seva gelosia, Fernand, és tenir mal cor! Doncs, bé, sí, no me n’amago, espero i estimo aquest a qui es refereix, i, si no torna, en lloc d’atribuir-ho a la inconstància que vostè invoca, diré que ha mort estimant-me.

El jove català va fer un gest de ràbia.

—El comprenc, Fernand: es girarà contra ell perquè jo no l’estimo, a vostè. Creuarà el seu ganivet català amb el punyal d’ell! ¿Què en traurà? Perdre la meva amistat si acaba vençut, o veure-la transformada en odi si surt vencedor. Cregui’m, buscar brega a un home és una mala manera d’agradar a la dona que l’estima. No, Fernand, vostè no es deixarà arrossegar així pels seus mals pensaments. No podent tenir-me com a dona, s’acontentarà de tenir-me com a amiga i germana. I, d’altra banda —va afegir, amb els ulls enterbolits i plens de llàgrimes—, esperi, Fernand: vostè acaba de dir-ho, la mar és pèrfida i ja fa quatre mesos que ell se’n va anar. D’ençà d’aleshores, he comptat moltes tempestes!

Fernand va romandre impassible, no va intentar eixugar les llàgrimes que regalimaven per les galtes de Mercedes. I, tanmateix, hauria donat un got de la seva sang per cadascuna d’elles; aquelles llàgrimes, però, es vessaven per un altre.

Va aixecar-se, va fer una volta per l’interior de la cabana, va tornar i va plantar-se davant de Mercedes, amb la mirada fosca i els punys crispats.

—A veure, Mercedes —va dir—, respongui’m una altra vegada: ¿la decisió és ferma?

—Estimo Edmond Dantès —digué fredament la noia—, i ningú, tret d’ell, serà el meu marit.

—¿L’estimarà sempre?

—Mentre jo visqui.

Fernand va abaixar el cap com un home descoratjat, va amollar un sospir que semblava un gemec, i després, de cop i volta, va aixecar el front. Serrava les dents i tenia els narius entreoberts.

—¿I si fos mort? —va preguntar.

—Si fos mort, jo moriria.

—¿I si ell l’oblidés?

—Mercedes! —va cridar una veu jovial a fora—. Mercedes!

—Ah! —va exclamar la jove, envermellint d’alegria i saltant d’amor—. Com pot veure, no m’ha oblidat si és aquí!

Va llançar-se a la porta i va obrir-la mentre cridava.

—Eh, Edmond, sóc aquí!

Fernand, pàl·lid i tremolós, va recular com un viatger quan veu una serp, i, retrobant la seva cadira, va tornar a seure-hi de cop.

Edmond i Mercedes s’havien abraçat. El sol ardent de Marsella, que penetrava per la porta, els inundava amb una onada de llum. A la primeria, van perdre de vista tot el que els envoltava. Una felicitat immensa els aïllava del món, només es deien paraules vacil·lants, que són la demostració d’una alegria tan intensa que semblen l’expressió del dolor.

De sobte, Edmond va veure la cara sorruda de Fernand, que es dibuixava, pàl·lida i amenaçadora, a l’ombra. Amb un gest del qual ni ell mateix s’adonava, el jove català tenia la mà sobre el ganivet que duia al cinturó.

—Ah, perdó! —va dir Dantès, arrufant les celles al seu torn—. No m’havia adonat que érem tres.

Després va girar-se cap a Mercedes.

—¿Qui és, aquest senyor?

—Aquest senyor serà el seu millor amic, Dantès, perquè és amic meu, és el meu cosí, el meu germà, és Fernand, és a dir l’home, que, després de vostè, estimo més del món. ¿No el reconeix?

—Ah, sí! —va dir Edmond, i, sense deixar d’agafar amb una mà les de Mercedes, va allargar cordialment l’altra al català.

Fernand, però, lluny de respondre al gest amistós, va quedar-se immòbil i mut com una estàtua.

Aleshores Edmond va passejar una mirada escrutadora de Mercedes, emocionada i tremolosa, a Fernand, sorrut i amenaçador.

Amb aquesta mirada va tenir-ne prou per comprendre-ho tot.

La còlera va fer-li arrufar les celles.

—No m’hauria calgut córrer tant, Mercedes, per venir a casa seva i trobar-m’hi un enemic.

—Un enemic! —va exclamar Mercedes, tot adreçant una mirada d’ira al cosí—. ¿Un enemic a casa meva, dius, Edmond? Si jo pensés això, t’agafaria pel braç i me n’aniria de Marsella, abandonant la casa per no tornar-hi mai més.

Els ulls de Fernand van llampegar.

—I, si et passava alguna desgràcia, Edmond meu —va continuar la noia amb la mateixa flegma implacable que demostrava a Fernand que la jove li havia llegit fins al fons els seus pensaments sinistres—, si et passava alguna desgràcia, pujaria al promontori de Morgiou i em llançaria de cap contra les roques.

Fernand va posar-se espantosament pàl·lid.

—Però, t’has equivocat, Edmond —va prosseguir Mercedes—, aquí no tens cap enemic, aquí no hi és sinó Fernand, el meu germà, que ara et donarà la mà com a un amic estimat.

Mentre deia això, la noia va llançar una mirada imperiosa al català, que, com fascinat per aquells ulls, va acostar-se lentament a Edmond i va allargar-li la mà.

El seu odi, semblant a una onada furiosa per bé que impotent, va trencar-se contra l’ascendent que la dona exercia sobre ell.

Amb prou feines va tocar la mà d’Edmond, va adonar-se que havia fet tot allò que podia i va sortir ràpidament de la casa.

—Oh! —s’exclamava mentre corria com un insensat i s’estirava els cabells—. Oh! ¿Qui em deslliurarà d’aquest home? Desgraciat de mi, desgraciat de mi!

—Eh, català! Eh, Fernand! ¿On vas tan de pressa? —va dir una veu.

El jove va aturar-se de cop, va mirar al seu voltant i va veure Caderousse entaulat amb Danglars sota un emparrat.

—Eh! —va dir Caderousse—. ¿Per què no véns? ¿Tanta pressa tens que no pots ni aturar-te a dir bon dia als amics?

—Sobretot quan encara tenen una ampolla gairebé plena al davant —va afegir Danglars.

Fernand va mirar amb cara de ximple els dos homes i no va respondre.

—Sembla molt capmoix —va dir Danglars mentre tocava Caderousse amb el genoll—. ¿I si ens hem equivocat i, al contrari del que havíem previst, Dantès ha triomfat?

—Caram! Cal esbrinar-ho —respongué Caderousse, i va adreçar-se al jove—: Ep, tu, català, ¿et decideixes o no?

Fernand va eixugar-se la suor que li regalimava del front i va ficar-se lentament sota l’emparrat, l’ombra i la frescor del qual van semblar tornar-li respectivament una mica de calma als sentits i de benestar al cos esgotat.

—Bon dia —va dir—. M’heu cridat, ¿oi?

I, més que no pas seure, va desplomar-se en un dels seients que envoltaven la taula.

—T’he cridat perquè corries com un boig i m’ha fet por que no anessis a llançar-te al mar —va dir, rient, Caderousse—. Què diable, quan tens amics, no és solament per oferir-los un got de vi sinó també per impedir-los de beure’s tres o quatre pintes d’aigua!

Fernand va amollar un gemec que semblava un sanglot i va deixar caure el cap sobre els punys encreuats a la taula.

—Doncs, bé, ¿vols que t’ho digui, Fernand? —va continuar Caderousse, encetant la conversa amb la grossera brutalitat de la gent del poble a qui la curiositat fa oblidar tota diplomàcia—. Doncs, bé, tens tot l’aspecte d’un amant desconcertat!

I va acompanyar la broma amb una riallada.

—Bah! —li va respondre Danglars—. Un xicot ben plantat com ell no va néixer per ser desgraciat en l’amor, Caderousse, tu te’n fums!

—De cap manera —va replicar aquest—, escolta com sospira. Au, Fernand, va, aixeca el nas i respon-nos: és incorrecte no respondre als amics que ens demanen notícies de la nostra salut.

—Estic bé de salut —va dir Fernand, serrant els punys, sense aixecar, però, el cap.

—Ah, ja ho veus, Danglars! —digué Caderousse fent-li l’ullet—. Vet aquí la cosa: Fernand, aquí present, un català honest i valent, i un dels millors pescadors de Marsella, està enamorat d’una noia bufona, que es diu Mercedes; desgraciadament, però, sembla que la xicota, per la seva banda, estima el segon del Pharaon. I, com que el Pharaon ha tornat avui mateix al port… ¿comprens?

—No, no ho comprenc gens ni mica —digué Danglars.

—El pobre Fernand deu haver estat acomiadat —va continuar Caderousse.

—Doncs, bé, ¿què passa? —digué Fernand, aixecant el cap i mirant Caderousse, com qui busca algú sobre el qual descarregar la còlera—. Mercedes no depèn de ningú, ¿oi?, i és ben lliure d’estimar qui vulgui.

—Ah, si t’ho agafes així —digué Caderousse—, és una altra cosa! Jo et tenia per un català, i m’havien dit que els catalans no eren homes que es deixessin suplantar per un rival; fins m’havien dit que sobretot Fernand era terrible a l’hora de la venjança.

Fernand va somriure amb llàstima.

—Un enamorat mai no és terrible —va dir.

—Pobre xicot! —va continuar Danglars, fent veure que compadia de tot cor el jove—. ¿Què vols? No s’esperava veure tornar Dantès així, de cop i volta; potser el creia mort o infidel, vés a saber! Aquestes coses encara fan més mal quan ens arriben de sobte.

—Ah! A fe meva, en tot cas —va dir Caderousse, que bevia durant la conversa i ja començava a sentir els efectes del fosc vi de La Malgue—, en tot cas, Fernand no és l’únic a qui ha contrariat la feliç arribada de Dantès, ¿oi, Danglars?

—Exacte, tu ho has dit, i gairebé gosaria assegurar que això li portarà mala sort.

—Però, no hi fa res —va continuar Caderousse tot servint vi a Fernand i omplint-se per vuitena o desena vegada el got, quan Danglars amb prou feines havia tastat el seu—, no hi fa res; mentrestant, ell es casarà amb Mercedes, la bella Mercedes. Almenys, ha tornat per això.

Durant tota l’estona, Danglars observava amb una mirada escrutadora el jove, en el cor del qual les paraules de Caderousse queien com plom fos.

—¿I quan serà la boda? —va preguntar.

—Oh, això encara no està fet! —va murmurar Fernand.

—Però es farà, segur —va dir Caderousse—, tan segur com que Dantès serà capità del Pharaon, ¿oi, Danglars?

Danglars va estremir-se davant l’atac inesperat, va girar-se cap a Caderousse i va estudiar-li la cara per veure si el cop era premeditat, però no va llegir sinó enveja en aquelles fesomies ja gairebé embajanides per l’embriaguesa.

—Doncs, bé —va dir, omplint de nou els gots—, bevem a la salut del capità Edmond Dantès, marit de la bella catalana!

Caderousse, amb un gest feixuc, va acostar-se el got a la boca i va buidar-lo d’un glop. Fernand va agafar el seu, va llançar-lo a terra i va esmicolar-lo.

—Eh, eh, eh! —va exclamar Caderousse—. ¿Què veig, doncs, allà lluny, dalt del turó, en direcció als Catalans? Mira tu, Fernand, que tens millor vista que jo. Em sembla que ja començo a veure les coses borroses, ja ho saps, el vi és un traïdor: diria que es tracta de dos enamorats que caminen junts i agafats per la mà. Que Déu em perdoni, no s’imaginen que nosaltres els veiem i es fan un petó!

Danglars no perdia de vista l’angoixa de Fernand, la cara del qual es desencaixava a ulls veients.

—¿Els coneix, senyor Fernand? —va preguntar.

—Sí —va respondre aquest amb veu sorda—, són el senyor Edmond i la senyoreta Mercedes.

—Ah, caram, i jo que no els havia reconegut! —va exclamar Caderousse—. Ei, Dantès, ei, noia eixerida! Vinguin aquí un moment i diguin-nos quan serà la boda, perquè el senyor Fernand, aquí present, és tan tossut que no ens ho vol dir!

—¿Vols callar? —va fer Danglars, fingint que retenia Caderousse, el qual, amb la tenacitat dels borratxos, s’abocava fora de l’emparrat—. Prova de mantenir-te dret i deixa que els enamorats s’estimin tranquil·lament. Té, mira el senyor Fernand i pren exemple: ell és assenyat.

Potser Fernand, exasperat, agullonat per Danglars com el toro pels banderillers, anava finalment a llançar-se, perquè s’havia aixecat i semblava contreure’s per saltar sobre el rival, però Mercedes, dreta i riallera, va aixecar el seu cap bufó i va fer brillar la clara mirada. Aleshores, Fernand va recordar l’amenaça de la noia, de morir si Edmond moria, i, descoratjat, va deixar-se caure de nou al seient.

Danglars va mirar successivament els dos homes: l’un embrutit per l’embriaguesa, l’altre dominat per l’amor.

—No en trauré res d’aquests ximplets —va murmurar—, i em fa molta por trobar-me aquí, entre un borratxo i un covard. Vet aquí un envejós que s’emborratxa de vi quan hauria d’embriagar-se de fel; vet aquí un perfecte imbècil, a qui acaben de prendre-li davant del nas la xicota, que s’acontenta plorant i gemegant com una criatura. Tanmateix els ulls li flamegen com a aquests espanyols, sicilians i calabresos que saben venjar-se, i podria esclafar amb els punys el cap d’un bou amb tanta seguretat com el mall d’un carnisser. Decididament, guanya el destí d’Edmond Dantès: es casarà amb la noia, serà capità i se’n riurà de nosaltres, tret que… —un somriure lívid va dibuixar-se als llavis de Danglars, que va afegir—: tret que jo no m’hi fiqui.

—Hola! —continuava cridant Caderousse, mig aixecat i amb els punys sobre la taula—. Hola, Edmond! ¿No veus, doncs, els amics o és que ja t’has tornat massa orgullós per parlar-hi?

—No, benvolgut Caderousse —va respondre Dantès—, no sóc orgullós sinó feliç, i la felicitat, em sembla, encega més que l’orgull.

—En bona hora, vet aquí una explicació! —va exclamar Caderousse—. Eh, bon dia, senyora Dantès.

Mercedes va saludar amb gravetat.

—Encara no em dic així —va fer—, al meu país, porta mala sort, diuen, donar a les noies el nom del promès abans que esdevingui el marit; digui’m Mercedes, si li plau.

—Cal perdonar Caderousse, aquest bon veí —va dir Dantès—. S’ha equivocat per ben poc!

—¿Així la boda tindrà lloc molt aviat, senyor Dantès? —va preguntar Danglars mentre saludava els joves.

—Tan aviat com sigui possible, senyor Danglars. Avui, el compromís a cal papà Dantès, i demà o demà passat, a tot estirar, celebrarem el dinar de les esposalles, aquí, a la Réserve. Espero que els amics hi seran. Això vol dir que està convidat, senyor Danglars, i tu també, Caderousse.

—¿I Fernand? —va preguntar Caderousse amb una riallada pastosa—. ¿També està convidat, Fernand?

—El germà de la meva dona és el meu germà —va dir Edmond—, i, a Mercedes i a mi, ens sabria molt greu que no es trobés entre nosaltres en un moment semblant.

Fernand va obrir la boca per respondre, però la veu va expirar-li a la gola i no va poder articular ni una paraula.

—Avui el compromís, demà o demà passat les esposalles… Diable, té molta pressa, capità!

—Danglars —li va respondre Edmond somrient—, li repetiré el que Mercedes deia fa un instant a Caderousse: no em doni el títol que encara no tinc, això em portaria malastruga.

—Perdó —va replicar Danglars—, jo deia simplement que vostè semblava tenir molta pressa. Tenim temps, què diable! El Pharaon no tornarà a la mar abans de tres mesos.

—Sempre corre pressa ser feliç, senyor Danglars, perquè, quan has patit durant molt de temps, costa molt creure en la felicitat. Però, no és solament l’egoisme el que m’empeny: he d’anar a París.

—¿Ah, caram, a París? ¿És el primer cop que hi va, Dantès?

—Sí.

—¿Hi té algun afer?

—Sí, però no pas meu: es tracta d’un últim encàrrec del nostre pobre capità Leclère. I això, com pot comprendre, Danglars, és sagrat. D’altra banda, estigui tranquil, serà només el temps d’anar i tornar.

—Sí, sí, ja ho comprenc —va dir Danglars en veu molt alta.

I va afegir molt baixet:

—A París, sens dubte per portar-hi la carta que va donar-li el gran mariscal. Redéu, aquesta carta m’ha donat una idea, una idea excel·lent! Ah, Dantès, amic meu, encara no figures al registre del Pharaon sota el número 1.

A continuació, va adreçar-se a Edmond, que ja s’allunyava.

—Bon viatge —va cridar-li.

—Gràcies —va respondre Edmond, girant el cap i acompanyant el moviment amb un gest amistós.

Després, els enamorats van continuar el seu camí, tranquils i alegres, com dos elegits que pugen al cel.





IV


Complot

Danglars va seguir Edmond i Mercedes amb la mirada fins que van desaparèixer darrere una cantonada del fort Saint-Nicolas; després, en girar-se, va veure Fernand, que havia tornat a desplomar-se a la cadira, pàl·lid i tremolós, mentre Caderousse balbucejava la lletra d’una cançó de taverna.

—Ah, benvolgut senyor —digué Danglars a Fernand—, aquesta boda no sembla fer la felicitat de tothom!

—A mi, em desespera —va respondre Fernand.

—¿Estimava, doncs, Mercedes?

—L’adorava!

—¿Fa molt temps?

—L’he estimada sempre, d’ençà que ens coneixem.

—¿I es queda aquí, estirant-se els cabells, en lloc de buscar remei a la cosa? Què diable! No m’imaginava que la gent del seu país actués així.

—¿Què vol que hi faci? —va preguntar Fernand.

—¿Com vol que ho sàpiga? ¿Què se me’n dóna, a mi? Em sembla que no sóc jo qui està enamorat de Mercedes sinó vostè. Busqueu i trobareu, diu l’evangeli.

—Jo ja ho havia trobat.

—¿Què?

—Volia apunyalar l’home, però ella m’ha dit que es mataria si al promès li passava alguna desgràcia.

—Bah, aquestes coses es diuen, però no es fan!

—No coneix Mercedes, senyor: si ha amenaçat de fer-ho, ho faria.

—Imbècil! —va murmurar Danglars—. ¿Què hi fa que ella es mati o no es mati, sempre que Dantès no arribi a capità?

—I, abans que Mercedes mori —va continuar Fernand amb l’accent d’una resolució immutable—, moriria jo.

—D’això, se’n diu amor! —va dir Caderousse amb una veu cada cop més vinosa—. Això és estimar o jo no hi entenc gens!

—A veure —digué Danglars—, vostè em sembla un bon xicot i, què diable, m’agradaria treure’l de penes, però…

—Sí —va dir Caderousse—, a veure.

—Amic meu —va continuar Danglars—, ja estàs gairebé trompa; acaba’t l’ampolla i hi estaràs del tot. Beu i no et fiquis en les nostres coses: per al que nosaltres fem, cal tenir el cap molt clar.

—¿Borratxo, jo? —digué Caderousse—. Au, va! Encara me’n beuria quatre més, de les teves ampolles, que no són més grans que flascons d’aigua de colònia! Oncle Pamphile, porta vi!

I, perquè quedés ben clar el que volia, Caderousse, a més a més, va clavar un cop a la taula amb el got.

—¿Què deia, doncs, senyor? —va preguntar Fernand, esperant àvidament la continuació de la frase interrompuda.

—¿Què deia? Ja no me’n recordo. Aquest borratxo de Caderousse m’ha fet perdre el fil.

—Tan borratxo com vulguis. Malament rai per als qui temen el vi; això vol dir que tenen algun mal pensament i els fa por que el vi els el faci xerrar.

I Caderousse va posar-se a cantar els dos últims versos d’una cançó molt de moda en aquell temps:

Tots els malvats són bevedors d’aigua,

va demostrar-ho el diluvi.



—Vostè deia, senyor —va continuar Fernand—, que volia treure’m de penes, però afegia…

—Sí, però afegia… que, per treure’l de penes, només cal que Dantès no es casi amb la dona que vostè estima. Ara bé, em sembla que la boda pot espatllar-se sense que Dantès mori.

—Només els separarà la mort —digué Fernand.

—És un cap de carbassa, amic meu —va dir Caderousse—, aquí té Danglars, viu com una tinya, picardiós, un peix que es porta l’oli, que li demostrarà que està equivocat. Demostra-l’hi, Danglars. Acabo de respondre de tu. Digues-li que no cal que Dantès mori. D’altra banda, seria empipador que morís, Dantès. És un bon xicot i jo me l’estimo. A la teva salut, Dantès!

Fernand va aixecar-se amb impaciència.

—Deixi’l dir —va continuar Danglars, retenint el jove—. D’altra banda, malgrat que està borratxo, no va gaire lluny d’osques. L’absència separa tant com la mort. Suposi que hi hagi, entre Edmond i Mercedes, les muralles d’una presó; es trobaran tan separats com si hi hagués la làpida d’una tomba.

—Sí, però, de la presó, en surts —va dir Caderousse, que, amb la lucidesa que li quedava, s’agafava a la conversa—, i quan has sortit de la presó i et dius Edmond Dantès, et venges.

—No hi fa res! —va murmurar Fernand.

—D’altra banda —va continuar Caderousse—, ¿per què haurien de tancar Dantès a la presó? Ni ha robat, ni matat, ni assassinat.

—Calla —digué Danglars.

—No vull callar —va replicar Caderousse—. Vull que algú m’expliqui per què haurien de tancar Dantès a la presó. Jo estimo Dantès. A la teva salut, Dantès!

I va empassar-se un altre got de vi.

Danglars va seguir en la mirada esmorteïda del sastre el progrés de la borratxera, i va girar-se cap a Fernand.

—Doncs, bé —li va dir—, ¿s’adona que no calia matar-lo?

—No, certament, si, com vostè deia fa un instant, tinguéssim la manera de fer arrestar Dantès. ¿La té, vostè?

—Buscant bé, podríem trobar-la —digué Danglars, i va afegir—: Però, ¿per quins set sous he de ficar-me en aquest assumpte si no m’hi va ni m’hi ve res?

—No sé si l’hi va ni l’hi ve res —va dir Fernand, agafant-lo pel braç—. El que sí sé és que té algun motiu particular per odiar Dantès: qui, com jo, odia, no s’equivoca pel que fa als sentiments dels altres.

—¿Jo, motius per odiar Dantès? Cap ni un, paraula. L’he vist, a vostè, molt desgraciat i la seva desgràcia m’ha interessat, això és tot. Ara, si creu que actuo pel meu interès particular, adéu, benvolgut amic, ja se’n sortirà com pugui.

I Danglars va fer veure que s’aixecava.

—No —digué Fernand, retenint-lo—, quedi’s! Al capdavall, tant és que vostè tingui o no tingui res contra Dantès. Jo, sí, i ho confesso sense embuts. Trobi la manera i jo la portaré a terme, sempre que no hi mori cap home, perquè Mercedes ha dit que se suïcidaria si algú matava Dantès.

Caderousse, que havia deixat caure el cap sobre la taula, va aixecar el front i va mirar Fernand i Danglars amb ulls tèrbols i ensopits.

—¿Matar Dantès? —va dir—. ¿Qui parla aquí de matar Dantès? Jo no vull que el matin: és amic meu, aquest matí m’ha ofert de compartir els seus diners amb mi, com jo vaig compartir els meus amb ell. No vull que matin Dantès!

—¿I qui parla de matar-lo, imbècil? —va replicar-li Danglars—. Només es tractava d’una broma! Beu a la seva salut —va afegir, omplint de nou el got de Caderousse—, i deixa’ns tranquils.

—Sí, sí, a la salut de Dantès! —digué Caderousse mentre buidava el got—. A la seva salut… a la seva salut…, això!

—¿I la manera, però…, la manera? —va preguntar Fernand.

—¿Encara no l’ha trobat, doncs?

—No, se n’ha encarregat vostè.

—És veritat —va prosseguir Danglars—. Els francesos tenen aquesta superioritat sobre els espanyols: els espanyols rumien i els francesos inventen.

—Aleshores, doncs, inventi —va dir Fernand amb impaciència.

—Cambrer —va dir Danglars—, una ploma, tinta i paper!

—Una ploma, tinta i paper! —va murmurar Fernand.

—Sí, jo sóc comptable: la ploma, la tinta i el paper són els meus instruments. I, sense els meus instruments, no sé fer res.

—Una ploma, tinta i paper! —va cridar Fernand al seu torn.

—Tot el que vostè desitja és a sobre d’aquella taula —va dir el cambrer mentre assenyalava els objectes demanats.

—Aleshores, doni’ns-els.

El cambrer va agafar el paper, la tinta i la ploma i va posar-los a la taula de l’emparrat.

—Quan penses que, amb això —va dir Caderousse, deixant caure la mà sobre el paper—, n’hi ha prou per matar un home amb més seguretat que si l’esperessis en un racó d’un bosc per assassinar-lo! Sempre m’han fet més por una ploma, un tinter i un full de paper que una espasa o una pistola.

—Aquest brètol encara no està tan borratxo com sembla —va dir Danglars—. Aboqui-li, doncs, més vi, Fernand.

Fernand va omplir el got de Caderousse, i aquest, un veritable bevedor, va treure la mà de sobre del paper i va acostar-la al got.

El català va seguir el moviment fins que Caderousse, gairebé vençut pel nou atac, va posar el got, o més aviat va deixar-lo caure, sobre la taula.

—¿I bé? —va fer el català en veure que la resta de lucidesa de Caderousse començava a desaparèixer sota l’efecte d’aquell últim got de vi.

—Doncs, bé, jo deia que, per exemple —va prosseguir Danglars—, si, després d’un viatge com el que acaba de fer Dantès, durant el qual ha fet escala a Nàpols i a l’illa d’Elba, algú el denunciava al procurador del rei com a agent bonapartista…

—Jo mateix el denunciaré! —va dir vivament el jove.

—Sí. Aleshores, però, al denunciant, li fan signar la declaració i el confronten amb la persona denunciada. Jo li proporcionaré, a vostè, arguments per sostenir l’acusació, sé com fer-ho. Tanmateix, Dantès no pot quedar-se eternament a la presó. Un dia o l’altre, en sortirà i, aquell dia, pobre del qui va fer-lo tancar!

—Oh! Només demano una cosa —va dir Fernand—, que vingui a cercar raons amb mi.

—¿I Mercedes? Mercedes, que li agafarà odi si vostè té la desgràcia de fer només una esgarrapada al seu estimat Edmond!

—És cert —va dir Fernand.

—No, no —va prosseguir Danglars—, si ens decidíem a fer una cosa semblant, valdria molt més agafar simplement, com jo faig, aquesta ploma, mullar-la al tinter i escriure amb la mà esquerra, perquè no poguessin identificar l’escriptura, una petita denúncia concebuda així.

I Danglars, afegint l’acció a la paraula, va escriure amb la mà esquerra i amb una cal·ligrafia estrafeta, que no tenia cap analogia amb la seva habitual, les línies següents, que va passar a Fernand i que aquest va llegir a mitja veu:

Un amic de la corona i de la religió avisa el senyor procurador del rei que l’anomenat Edmond Dantès, segon del vaixell Pharaon, arribat aquest matí d’Esmirna, després de fer escala a Nàpols i a Portoferraio, va estar encarregat per Murat de portar una carta a l’usurpador, i que aquest va donar-n’hi una altra per al comitè bonapartista de París. Arrestant-lo, s’obtindrà la prova del seu crim, perquè l’esmentada carta li serà trobada a sobre, a casa del seu pare o a la seva cabina a bord del Pharaon.

—I llestos! —va continuar Danglars—. Així la venjança tindria sentit comú, perquè no podria recaure sobre vostè de cap manera i la cosa aniria sola. Seria suficient plegar aquesta carta, com ho faig jo, i escriure-hi: «Al senyor procurador reial». No caldria res més.

I Danglars va escriure l’adreça com jugant.

—Sí, no caldria res més —va exclamar Caderousse, que, amb un últim esforç mental, havia seguit la lectura i comprenia per instint la desgràcia que podia causar una denúncia semblant—. No caldria res més: tanmateix, seria una infàmia.

I va allargar el braç per agafar la carta.

—Això que dic i que faig és una broma —digué Danglars mentre empenyia la carta fora de l’abast de la mà de Caderousse—. Jo seria el primer que tindria un gran disgust si li passava alguna cosa, a Dantès, al bon Dantès! Per tant, mira…

Va agafar la carta, va arrugar-la amb les mans i va llançar-la a un racó de l’emparrat.

—Molt bé —va dir Caderousse—. Dantès és amic meu i no vull que ningú li faci mal.

—Ep! ¿Qui dimonis pensa a fer-li mal? Ni a Fernand ni a mi ens ha passat pel cap! —va dir Danglars mentre s’aixecava tot mirant el jove, que s’havia quedat assegut i guaitava de reüll el paper de la denúncia llançat en un racó.

—En aquest cas —digué Caderousse—, que ens donin vi: vull beure a la salut d’Edmond i de la bella Mercedes.

—Ja n’has begut massa, borratxo —va dir Danglars—, i, si continues, hauràs de quedar-te a dormir aquí perquè no podràs mantenir-te dret.

—¿Jo? —va exclamar Caderousse, aixecant-se amb la fatuïtat de l’home ebri—. ¿Que jo no puc mantenir-me dret? M’hi jugo el que vulguis que sóc capaç de pujar al campanar d’Accoules, i, a més, sense tentinejar!

—Bé, bé, entesos —li va respondre Danglars—, accepto la juguesca, però per a demà. Ja és hora de tornar a casa. Dóna’m el braç i tornem.

—Tornem —va dir Caderousse—, però no necessito el teu braç per fer-ho. ¿Véns, Fernand? ¿Tornes amb nosaltres a Marsella?

—No —va respondre Fernand—, me’n torno als Catalans.

—T’equivoques, vine amb nosaltres a Marsella, vine.

—No hi tinc res a fer a Marsella i no vull anar-hi.

—¿Què dius? ¿No vols, amic meu? Doncs, bé, com vulguis! Llibertat per a tothom! Vine, Danglars, i deixem que el senyor torni als Catalans, si ho vol així.

Danglars va aprofitar el moment de bona voluntat de Caderousse per endur-se’l cap a Marsella. Tanmateix, per obrir un camí més curt i més fàcil a Fernand, en lloc de tornar pel moll de la Rive-Neuve, va fer-ho per la porta de Saint-Victor.

Caderousse el seguia trontollant, agafat al seu braç.

Al cap d’una vintena de passos, Danglars va girar-se i va veure com Fernand es precipitava sobre el paper i se’l ficava a la butxaca; immediatament després, el xicot va sortir ràpidament de l’emparrat i va dirigir-se cap a la banda del Pillon.

—I bé, ¿què fa ara? —va exclamar Caderousse—. Ens ha mentit; ha dit que se n’anava als Catalans i es dirigeix a la ciutat! Eh, Fernand, fill meu, que t’equivoques de camí!

—Ets tu, que tens la mirada enterbolida —va dir Danglars—. Ell segueix tot dret el camí de les Vieilles-Infirmeries.

—¿De veritat? —va fer Caderousse—. Doncs, bé, jo hauria jurat que tombava a la dreta. Decididament, el vi és un traïdor.

—Bé, bé —va murmurar Danglars—, crec que ara la cosa ja s’ha posat en marxa, només cal deixar-la fer via tota sola.





V


El dinar d’esposalles

L’endemà va fer un dia esplèndid. El sol va sortir pur i brillant, i els primers raigs d’un vermell porpra van jaspiar amb robins les crestes escumoses de les onades.

Havien preparat l’àpat al primer pis de la mateixa Réserve, l’emparrat de la qual ja coneixem. Era una sala gran, il·luminada per cinc o sis finestres, a sobre de cadascuna de les quals (que ho expliqui qui pugui!) figurava el nom d’una de les grans ciutats de França.

Al llarg de les finestres, hi havia una balustrada, de fusta, com la resta de l’edifici.

Malgrat que el dinar estava anunciat per al migdia, la balustrada era plena de passejants impacients des de les onze del matí. Es tractava dels mariners privilegiats del Pharaon i d’alguns soldats, amics de Dantès. En honor dels nuvis, tots s’havien empolainat amb els millors vestits.

Entre els convidats, corria el rumor que els armadors del Pharaon honorarien amb la seva presència el dinar de prometatge del seu segon. Això, però, significava concedir un honor tan gran a Dantès per part dels propietaris, que ningú no gosava donar-hi crèdit.

Tanmateix Danglars, quan va arribar en companyia de Caderousse, va confirmar per la seva banda la notícia. Aquell matí havia vist el senyor Morrel, i aquest li havia dit que aniria a dinar a la Réserve.

En efecte, un instant més tard, el senyor Morrel va entrar al local i els mariners del Pharaon van saludar-lo amb un aplaudiment unànime. Per a ells, la presència de l’armador era la confirmació del rumor que assegurava que Dantès seria nomenat capità, i, com que Edmond era molt estimat a bord, la bona gent agraïa que, aquella vegada, l’atzar hagués fet que l’elecció de l’armador coincidís amb el desig dels tripulants. Amb prou feines va entrar el senyor Morrel, Danglars i Caderousse van ser enviats a ca la núvia amb la missió de prevenir-la de l’arribada del personatge important, la presència del qual havia produït una sensació tan viva, i de dir-li que s’afanyés.

Danglars i Caderousse van sortir corrents, però, encara no havien fet ni cent passes, quan, a l’altura del polvorí, van veure que la colleta ja venia.

La formaven quatre noies, amigues de Mercedes i catalanes com ella, que acompanyaven la núvia, a la qual Edmond donava el braç. Al costat de la futura esposa, anava el vell Dantès, i, darrere d’ells, Fernand, amb un somriure malèvol.

Ni Mercedes ni Edmond s’adonaven del rictus maligne de Fernand. Els pobres nois eren tan feliços que només es veien l’un a l’altre sota el cel pur que els beneïa.

Danglars i Caderousse van dur a terme l’ambaixada; a continuació, després d’una encaixada molt forta i amistosa amb Edmond, Danglars va posar-se al costat de Fernand, i Caderousse al de l’oncle Dantès, centre de l’atenció general.

El vell s’havia posat un esplèndid vestit de tafetà entorxat, adornat amb grans botons d’acer tallats en facetes. Les cames esprimatxades, però nervioses, lluïen unes magnífiques mitges de cotó mostrejades, que feien pudor de contraban anglès d’una hora lluny. Un gavadal de cintes blaves i blanques li penjava del tricorni. Finalment, es recolzava en un bastó de fusta encorbat a la part superior com el pedum antic[6]. Semblava un dels petimetres que gallejaven l’any 1796 pels jardins tot just reoberts del Luxemburg i les Tulleries[7].

Al seu costat, ja ho hem dit, s’havia esmunyit Caderousse, a qui l’esperança d’un bon àpat havia acabat de reconciliar amb els Dantès i que conservava a la memòria un record vague dels esdeveniments del dia abans, com quan et despertes al matí i et ve a l’esperit l’ombra del somni que has tingut mentre dormies.

En acostar-se a Fernand, Danglars havia adreçat una mirada profunda a l’amant decebut. Fernand caminava darrere els futurs esposos, completament oblidat per Mercedes, que, dominada per l’egoisme juvenil i encantador de l’amor, només tenia ulls per al seu Edmond. Malgrat que unes acalorades brusques li envermellien a vegades la cara, Fernand estava cada cop més pàl·lid. De tant en tant, mirava en direcció a Marsella, i aleshores una tremolor involuntària i nerviosa li estremia el cos. Semblava esperar o, almenys, preveure un esdeveniment important.

Dantès anava vestit amb senzillesa. Com que pertanyia a la marina mercant, duia una indumentària a mig camí entre l’uniforme militar i la roba civil; la seva bona planta, realçada a més a més per l’alegria i la bellesa de la núvia, feia patxoca.

Mercedes era tan bella com una grega de Xipre o de Quios, d’ulls de banús i llavis de corall. Caminava de manera desimbolta i decidida, com les arlesianes i les andaluses. Potser una noia de ciutat hauria intentat amagar l’alegria sota un vel, o, almenys, sota les delicades parpelles. Mercedes, però, somreia i mirava a tots els qui l’envoltaven, i el somriure i la mirada deien amb tanta franquesa com haurien pogut fer-ho les paraules: si sou amics meus, alegreu-vos amb mi, perquè sóc d’allò més feliç!

Quan nuvis i acompanyants van ser albirats des de la Réserve, el senyor Morrel va baixar i va sortir a rebre’ls, seguit dels mariners i els soldats amb els quals havia estat parlant, renovant-los la promesa, ja feta a Dantès, que aquest succeiria el capità Leclère. En veure’l venir, Edmond va deixar el braç de la núvia i va cedir-lo al senyor Morrel. L’armador i la jove van donar aleshores exemple, pujant els primers l’escala de fusta, que va gemegar durant cinc minuts sota el pes dels convidats, fins a la sala on estava servit el dinar.

—Pare —va dir Mercedes, aturant-se al centre de la taula—, vostè a la meva dreta, si li plau; pel que fa a l’esquerra, hi posaré la persona que m’ha fet de germà —va afegir amb una tendresa que va clavar-se com un punyal al cor de Fernand. Els llavis li van empal·lidir, i, un cop més, sota la pell bistre del rostre viril, es va poder veure com la sang es retirava a poc a poc per afluir al cor.

Mentrestant, Dantès, havia fet una maniobra semblant: havia situat el senyor Morrel a la seva dreta, i, a l’esquerra, Danglars; després amb un gest de la mà havia donat a entendre que cadascú es posés on volgués.

Al voltant de la taula, van començar a circular les llonganisses d’Arles, de carn fosca i aroma fort, les llagostes de cuirassa enlluernadora, les escopinyes de closca rosada, les garotes, que semblen castanyes cobertes amb un embolcall de punxes, les cloïsses, amb les quals els gurmets del sud pretenen reemplaçar amb avantatge les ostres del nord; en fi, tots aquests entremesos delicats que les onades deixen a les vores arenoses i que els pescadors agraïts designen amb el nom genèric de fruits de mar.

—Quin silenci! —va exclamar el vell mentre assaboria un vi groc com el topazi, que l’oncle Pamphile en persona acabava de posar davant Mercedes—. Ningú no diria que, aquí, hi ha trenta persones que només demanen riure.

—Eh, un marit no està sempre alegre —va dir Caderousse.

—De fet —va dir Dantès—, en aquest moment sóc massa feliç per estar alegre. Si és això el que vol dir, veí, té raó! A vegades, la joia produeix un efecte estrany, oprimeix com el dolor.

Danglars va observar Fernand, el caràcter impressionable del qual absorbia i reflectia cada emoció.

—¿Que tem, doncs, alguna cosa? —va preguntar a Dantès—. ¿No va tot com vostè vol?

—És precisament això el que m’espanta —va respondre Edmond—, em sembla que l’home no està fet per a ser feliç tan fàcilment. La felicitat és com els palaus de les illes encantades amb les portes guardades per dracs. Cal combatre per conquerir-la, i jo, la veritat, no sé per què he merescut la felicitat de ser el marit de Mercedes.

—El marit, el marit —va dir Caderousse, rient—. Encara no, capità. Prova de fer de marit i veuràs com et reben!

Mercedes va envermellir.

Fernand patia assegut a la cadira, se sobresaltava en sentir el més petit soroll i, de tant en tant, s’eixugava la suor que li perlejava el front com les primeres gotes d’una tempesta.

—A fe meva, veí Caderousse, no val la pena desmentir-me per tan poc. Mercedes no és encara la meva dona, és veritat —va respondre Dantès mentre es treia el rellotge—, però ho serà d’aquí a una hora i mitja!

Tots van llançar un crit de sorpresa, tret del vell Dantès, que va mostrar amb un somriure unes dents encara esplèndides. A Mercedes, també se li va esclarir la cara, però ja no va posar-se vermella. Fernand va empunyar convulsivament el ganivet.

—D’aquí a una hora! —va exclamar Danglars, que també havia empal·lidit—. ¿Com és això?

—Sí, amics meus —va replicar Dantès—, gràcies al crèdit del senyor Morrel, l’home a qui dec més d’aquest món després del meu pare, totes les dificultats s’han resolt. Hem comprat les amonestacions, i, a dos quarts de tres, l’alcalde de Marsella ens espera a l’Ajuntament. Com que ja és un quart de dues, crec que no m’equivoco de gaire si dic que, d’aquí a una hora i mitja, Mercedes serà la senyora Dantès.

Fernand va tancar els ulls, un núvol de foc li abrasava les parpelles. Va recolzar-se a la taula per no defallir, i, malgrat els seus esforços, no va poder retenir un gemec sord, que va perdre’s enmig del soroll de les riallades i les felicitacions de l’assemblea.

—D’això, se’n diu fer les coses bé! —va exclamar el vell Dantès—. ¿No em direu que perd el temps, oi? Arriba ahir al matí, i avui a les tres es casa! No hi ha ningú com els mariners a l’hora d’anar per feina.

—¿I les altres formalitats —va objectar tímidament Danglars—: el contracte, les escriptures…?

—¿El contracte? —va fer Dantès, rient—. El contracte ja està fet: Mercedes no té res i jo tampoc! Ens casem pel règim de comunitat de béns, ve-t’ho aquí! No ha costat gaire d’escriure i no resultarà car.

La broma va provocar una nova explosió d’alegria i de visques.

—Així, el que nosaltres preníem per un dinar d’esposalles —va dir Danglars—, és, en realitat, un dinar de noces.

—No —digué Dantès—, ningú no hi sortirà perdent, estiguin tranquils. Demà al matí, surto cap a París. Quatre dies d’anada, quatre de tornada, un per fer a consciència la missió que van encarregar-me, i el primer de març seré aquí una altra vegada. El dia 2, farem, doncs, el veritable dinar de casament.

La perspectiva d’un nou festí va redoblar la hilaritat fins al punt que el vell Dantès, que es queixava del silenci al començament del dinar, s’esforçava ara en va per esmunyir, enmig de la conversa general, un vot de prosperitat en favor dels futurs esposos.

Dantès va endevinar la intenció del pare i va respondre-hi amb un somriure ple d’amor. Mercedes va començar a mirar l’hora al rellotge de cucut de la sala i va fer un petit senyal a Edmond.

A la taula, regnava la hilaritat sorollosa i la llibertat individual que acompanyen el final dels àpats entre la gent de condició inferior. Els qui estaven descontents del seu lloc, s’havien aixecat i havien buscat altres veïns. Tothom començava a parlar alhora, els convidats només es responien a si mateixos i ningú es preocupava del que deia l’interlocutor.

Danglars tenia les galtes gairebé tan pàl·lides com Fernand. Pel que fa a aquest, ja no vivia, semblava un condemnat en el llac de foc de l’infern. Havia estat un dels primers d’aixecar-se i es passejava amunt i avall per la sala, provant d’aïllar-se del soroll de les cançons i de la dringadissa dels gots.

Caderousse se li va acostar a l’instant que Danglars, que semblava fugir, acabava de reunir-se amb ell en un racó de la sala.

—Realment —va dir Caderousse, a qui les bones maneres de Dantès, i sobretot el bon vi de l’oncle Pamphile, havien fet oblidar les restes de l’odi que la inesperada felicitat d’Edmond li havia provocat—, realment, Dantès és un bon xicot, i, quan el veig assegut al costat de la promesa, em dic que hauria estat una llàstima fer-li la mala jugada que tramàveu ahir.

—Ja veus, però, que la cosa no ha tingut conseqüències. Aquest pobre senyor Fernand estava tan trasbalsat que, a la primeria, va fer-me pena. Ara bé, donat que ha canviat d’opinió fins al punt de fer d’acompanyant de noces del rival, ja no hi ha res a dir.

Caderousse va mirar Fernand, el xicot estava lívid.

—El sacrifici encara és més gran —va continuar Danglars—, si considerem la gran bellesa de la noia. Redéu! El meu capità és un bergant amb sort! M’agradaria dir-me Dantès només durant dotze hores.

—¿Anem? —va preguntar la dolça veu de Mercedes—. Toquen les dues i ens esperen a un quart de tres.

—Sí, sí, anem! —va respondre Dantès, aixecant-se ràpidament.

—Anem! —van repetir a cor els convidats.

Aleshores, Danglars, que no perdia de vista Fernand, assegut a l’ampit d’una finestra, va veure que el xicot esbatanava els ulls amb esglai, s’aixecava convulsivament i tornava a seure de cop. Gairebé al mateix instant, un soroll sord va ressonar a l’escala. Uns passos feixucs, una remor confusa de veus barrejades amb una dringadissa d’armes, van ofegar les exclamacions del convidats per sorolloses que fossin, i van atraure l’atenció general, que va manifestar-se d’immediat amb un silenci inquiet.

El soroll va acostar-se, tres cops van sonar al batent de la porta. Tothom va mirar-se amb sorpresa.

—En nom de la llei! —va cridar una veu vibrant, a la qual ningú va respondre.

A continuació, la porta va obrir-se, i un comissari, amb la faixa cenyida a la cintura, va entrar a la sala seguit de quatre soldats armats sota les ordres d’un caporal.

La inquietud va donar pas al terror.

—¿Què passa? —va preguntar l’armador, adreçant-se al comissari, al qual coneixia—. Segurament, senyor, això és un error.

—Si es tracta d’un error, senyor Morrel —va respondre el comissari—, serà reparat immediatament, cregui’m. Mentrestant, porto una ordre d’arrest. I encara que em sàpiga greu complir la meva missió, he de fer-ho. ¿Qui de vostès, senyors, és Edmond Dantès?

Totes les mirades van dirigir-se al jove, que, molt trasbalsat, però conservant la dignitat, va fer un pas endavant i va dir:

—Sóc jo, senyor, ¿què vol de mi?

—Edmond Dantès —va fer el comissari—, l’arresto en nom de la llei!

—¿M’arresta? —va preguntar Edmond, lleugerament pàl·lid—. ¿Però, per què?

—Ho ignoro, senyor, ho sabrà en el primer interrogatori.

El senyor Morrel va comprendre que no hi havia res a fer davant la inflexibilitat de la situació: un comissari amb la faixa cenyida a la cintura ja no és un home, és l’estàtua de la llei, freda, sorda, muda.

El vell, al contrari, va precipitar-se cap a l’oficial: hi ha coses que el cor d’un pare o d’una mare no comprendran mai. Va pregar, va suplicar: llàgrimes i precs eren inútils. Tanmateix, la seva desesperació era tan gran que va commoure el comissari.

—Senyor —li va dir—, calmi’s. Potser el seu fill s’ha descuidat alguna formalitat duanera o sanitària, i, el més probable és que, quan haurà donat les informacions que volen d’ell, el deixaran en llibertat.

—¿Què significa això? —va preguntar Caderousse, arrufant les celles, a Danglars, que fingia sorpresa.

—¿Com vols que ho sàpiga? —li va respondre l’altre—. Estic com tu: veig el que passa, no hi entenc res, no sé què pensar.

Caderousse va buscar Fernand amb la mirada: havia desaparegut.

L’escena del dia abans va tornar-li al cap amb una lucidesa esfereïdora, com si la catàstrofe acabés d’aixecar el vel que la borratxera de la vigília s’havia interposat entre ell i la seva memòria.

—Oh, oh! —va dir amb veu ronca—. ¿No deu ser el resultat de la broma de la qual parlàveu ahir, Danglars? En aquest cas, pobre de qui la va fer, perquè ha estat d’allò més trista.

—De cap manera! —va exclamar Danglars—. Saps perfectament que vaig estripar el paper.

—No vas estripar-lo —digué Caderousse—, vas llançar-lo a un racó, això és tot.

—Calla, tu no vas veure res, estaves borratxo.

—¿On és, Fernand? —va preguntar Caderousse.

—I què sé jo! —va respondre Danglars—. Probablement, haurà anat a ocupar-se dels seus assumptes. En lloc, però, de perdre el temps amb això, anem a auxiliar aquests pobres afligits.

Efectivament, mentre ells parlaven, Dantès, somrient, havia donat la mà a tots els amics i s’havia constituït presoner, dient:

—Estigueu tranquils, l’error s’aclarirà i, probablement, ni arribaré a anar a la presó.

—Oh, ben certament, jo en respondria —va dir Danglars, que, en aquell moment, com ja hem dit, s’acostava al grup principal.

Dantès va baixar l’escala precedit pel comissari de policia i envoltat pels soldats; un carruatge amb la portella oberta de bat a bat esperava a la porta. Dos soldats i el comissari van pujar-hi darrere d’ell. La porta va tancar-se i el cotxe va agafar el camí de Marsella.

—Adéu, Dantès! Adéu Edmond! —va exclamar Mercedes, abalançant-se a la balustrada.

El presoner va sentir l’últim crit, que havia sortit com un sanglot del pit destrossat de la promesa, va treure el cap per la finestreta i va cridar:

—A reveure, Mercedes.

I el cotxe va desaparèixer darrere una cantonada del fort Saint-Nicolas.

—Esperin-me aquí —va dir l’armador—, agafaré el primer carruatge que trobi, vaig corrents a Marsella i els portaré notícies.

—Vagi! —va cridar tothom—. Vagi! I torni de seguida!

Després de la doble partença, va haver-hi un moment d’estupor terrible entre els que s’havien quedat.

El vell i Mercedes van estar-se una estona aïllats, cadascú amb el seu propi dolor. Finalment, les seves mirades van trobar-se, van adonar-se que eren dues víctimes ferides pel mateix cop i van llançar-se l’un als braços de l’altre.

Mentrestant, Fernand va tornar, va omplir-se un got d’aigua, se’l va beure i va seure en una cadira.

L’atzar va fer que Mercedes es deixés caure en una cadira veïna després d’abraçar-se amb el vell.

Instintivament, Fernand va apartar el seu seient.

—Ha estat ell —digué Caderousse, que no havia deixat d’ull el català.

—No ho crec —li va replicar Danglars—, és massa curt. En tot cas, que ho pagui qui ho hagi fet.

—No dius res de qui va aconsellar-lo —va fer Caderousse.

—Home! —digué Danglars—. Si un havia de ser responsable de tot allò que dius per dir…

—Doncs, sí, quan el que has dit té males conseqüències.

Mentrestant, entre els diversos grups hi havia comentaris per a tots els gustos sobre l’arrest.

—¿I, vostè, Danglars —va dir una veu—, què en pensa, d’aquest esdeveniment?

—Jo crec —va dir Danglars— que deu haver portat alguns fardells de mercaderies prohibides.

—Si fos això, vostè hauria de saber-ho perquè era el comptable.

—Sí, és veritat, però el comptable només controla els paquets que li declaren: sé que portàvem una càrrega de cotó, que havíem embarcat a Alexandria, al magatzem del senyor Pastret, i a Esmirna, al del senyor Pascal, això és tot; no em demanin res més.

—Oh! —va murmurar el pobre pare, agafant-se a això—. Ara recordo que ahir va dir-me que tenia una caixa de tabac i una altra de cafè per a mi.

—Sens dubte, es tracta d’això —va dir Danglars—. En absència nostra, els duaners deuen haver fet una visita a bord del Pharaon i hauran descobert el secret.

Mercedes no es creia res de tot allò. S’havia contingut fins aleshores, però el seu dolor va esclatar de sobte en sanglots.

—Va, va, tinguem esperança! —va exclamar el vell Dantès sense saber ben bé què deia.

—Esperança! —va repetir Danglars.

—Esperança! —va provar de murmurar Fernand, però la paraula l’ofegava; va moure els llavis, però cap so no va sortir-li de la boca.

—Senyors! —va cridar un dels invitats, que s’havia quedat a l’aguait a la balustrada—. Senyors, un cotxe! Ah, és el senyor Morrel! Coratge, coratge, sens dubte ens porta bones notícies!

Mercedes i el vell Dantès van sortir corrents a veure’l i van trobar-lo a la porta. El senyor Morrel estava molt pàl·lid.

—¿Què ha passat? —van preguntar alhora.

—Doncs, bé, amics meus —va dir l’armador sacsejant el cap—, la cosa és més greu que no ens pensàvem.

—Oh, senyor —va exclamar Mercedes—, ell és innocent!

—N’estic convençut —va respondre el senyor Morrel—, però l’acusen.

—¿I de què? —va preguntar el vell Dantès.

—De ser un agent bonapartista.

Aquells dels meus lectors que van viure l’època en la qual passa aquesta història, recordaran que, aleshores, l’acusació que acabava de formular el senyor Morrel era terrible.

Mercedes va llançar un crit, el vell va desplomar-se en una cadira.

—Ah! —va murmurar Caderousse—, vostè m’ha enganyat, Danglars; li han fet la mala passada, a Dantès. Però no vull deixar morir de dolor el vell i la jove, vaig a dir-los-ho tot.

—Calla, desgraciat! —va exclamar Danglars, agafant la mà de Caderousse—, o no responc ni de tu mateix. ¿Qui et diu que Dantès no és realment culpable? El vaixell va fer escala a l’illa d’Elba, ell va baixar-hi i va quedar-se un dia sencer a Portoferraio; si li trobaven a sobre alguna carta comprometedora, els qui l’haurien recolzat passarien per còmplices.

Amb el ràpid instint de l’egoisme, Caderousse va comprendre la solidesa del raonament, va mirar Danglars amb els ulls esbatanats per la por i el dolor, i, per cada pas que havia fet endavant, va fer-ne dos enrere.

—Aleshores, esperem —va murmurar.

—Sí, esperem —va dir Danglars—, si és innocent, el deixaran en llibertat; si és culpable, és inútil comprometre’s per un conspirador.

—Llavors, anem-nos-en, no puc quedar-me aquí més estona.

—Sí, vine —va dir Danglars, encantat de trobar un company de retirada—, vine i deixem-los que se’n surtin com puguin.

Van anar-se’n. Fernand, convertit de nou en el suport de Mercedes, va agafar la jove per la mà i va acompanyar-la als Catalans. Per la seva banda, els amics de Dantès van portar el vell, gairebé desmaiat, a l’avinguda de Meillan.

El rumor de la detenció de Dantès per agent bonapartista va escampar-se ràpidament per la ciutat.

—¿S’hauria imaginat una cosa així, benvolgut Danglars? —va dir el senyor Morrel, afegint-se al seu agent comptable i a Caderousse, perquè també ell tornava corrents a la ciutat per tenir notícies directes d’Edmond a través del substitut del procurador del rei, el senyor de Villefort, a qui coneixia una mica—. ¿S’hauria imaginat això?

—Caram, senyor —va respondre Danglars—, ja li vaig dir que Dantès havia fet escala a l’illa d’Elba sense cap motiu, i que allò m’havia semblat sospitós.

—¿Ha parlat de les seves sospites amb algú més, tret de mi?

—Me n’he ben guardat, senyor —va afegir Danglars en veu molt baixa—. Sap perfectament que, per culpa del seu oncle, el senyor Policar Morrel, que va servir a les ordres de l’altre i no amaga les seves idees, sospiten que vostè enyora Napoleó. M’hauria fet por perjudicar Edmond i, de retruc, vostè. Hi ha coses que un subordinat té el deure de dir al seu armador i ocultar absolutament als altres.

—Bé, Danglars, bé! —va dir l’armador—. És un bon xicot. Ja havia pensat en vostè en cas que aquest pobre Dantès hagués esdevingut capità del Pharaon.

—¿Com és això, senyor?

—Sí, li havia preguntat a Dantès què pensava de vostè i si li faria res mantenir-lo en el càrrec. No sé per què, m’havia semblat observar una certa fredor entre tots dos.

—¿I què li va respondre?

—Que, efectivament, en unes circumstàncies que no va explicar-me, creia haver comès alguns errors amb vostè, però que tota persona que tingués la confiança de l’armador, tenia també la seva.

—Quin hipòcrita! —va murmurar Danglars.

—Pobre Dantès! —va dir Caderousse—. És evident que era un xicot excel·lent.

—Sí, però, mentrestant —va respondre el senyor Morrel—, tenim el Pharaon sense capità.

—Oh! —digué Danglars—. Com que no podem salpar de nou abans de tres mesos, cal esperar que, d’aquí a llavors, hauran posat Dantès en llibertat.

—Sens dubte, però, ¿i fins aleshores?

—Doncs, bé, fins aleshores em té a mi, senyor Morrel —li respongué Danglars—. Sap que conec el maneig d’un vaixell com qualsevol capità d’altura. Utilitzar-me a mi oferirà fins i tot un avantatge, perquè, quan Edmond surti de la presó, vostè no haurà de donar les gràcies a ningú: ell tornarà al seu lloc i jo al meu, ve-t’ho aquí.

—Gràcies, Danglars —va dir l’armador—, això ho arregla tot. Prengui, doncs, el comandament, té la meva autorització, i vigili la descàrrega: encara que una catàstrofe afecti els individus, cal evitar que els negocis en pateixin.

—Estigui tranquil, senyor. ¿Podrem veure, almenys, el pobre Edmond?

—Li ho diré de seguida, Danglars. Intentaré parlar amb el senyor de Villefort i intercedir pel presoner. Ja sé que és un reialista fanàtic, però, què diable, malgrat que sigui reialista i procurador del rei, també és un home i no el considero un malvat.

—No —va dir Danglars—, però he sentit a dir que és ambiciós, i totes dues coses s’assemblen molt.

—En fi —va fer el senyor Morrel amb un sospir—, ja ho veurem. Vagi a bord, m’hi reuniré amb vostè.

I va deixar els dos amics per dirigir-se al palau de justícia.

—Ja veus el caire que agafa l’afer —digué Danglars a Caderousse—. ¿Encara tens ganes d’anar a intercedir per Dantès?

—No, per descomptat. Tanmateix, és una cosa terrible que una broma tingui unes conseqüències semblants.

—Caram! ¿Qui l’ha feta? No hem estat ni tu ni jo, sinó Fernand, ¿oi? Quant a mi, saps perfectament que vaig llançar el paper a un racó, fins i tot em semblava haver-lo estripat.

—No, no! —va exclamar Caderousse—. Oh, d’això, n’estic segur! El veig, tot arrugat i cargolat, en un racó de l’emparrat. Fins i tot voldria que encara fos on el veig!

—¿Què vols? Fernand degué recollir-lo, degué copiar-lo o fer-lo copiar, o potser ni solament això… I ara que hi penso, potser va enviar la meva pròpia carta! Sort que havia disfressat la meva cal·ligrafia.

—¿Tu sabies, però, que Dantès conspirava?

—Jo no sabia res de res. Com t’he dit, vaig pensar-me que feia una broma i prou. Sembla que, com Arlequí, vaig dir la veritat tot rient.

—No hi fa res —va continuar Caderousse—, donaria el que fos perquè això no hagués passat, o, almenys, per no veure-m’hi ficat. Aquest cas ens portarà mala sort, Danglars, ja ho veuràs!

—Si ha de portar mala sort a algú, serà a l’autèntic culpable, i és Fernand, no pas nosaltres. ¿Què vols que ens passi? L’únic que hem de fer és mantenir-nos tranquils, no dir mot, i la tempesta passarà sense que el llamp caigui.

—Amén —va dir Caderousse, fent adéu a Danglars i dirigint-se a l’avinguda de Meillan, movent el cap i parlant amb ell mateix com solen fer les persones molt preocupades.

—Bé —va dir Danglars—, les coses agafen el caire que jo havia previst: ja sóc capità interí, i, si aquest imbècil de Caderousse pot mantenir la boca tancada, seré capità de debò. L’únic que pot passar és que la justícia deixi Dantès en llibertat. Oh! —va afegir—, la justícia, però, és la justícia, i jo hi confio.

Dit això, va pujar en una barca i va ordenar al barquer que el portés a bord del Pharaon, on l’armador, com recordem, l’havia citat.





VI


El substitut del procurador del rei

Al carrer del Grand-Cours, davant de la font de les Meduses, en una de les velles cases d’arquitectura aristocràtica construïdes per Puget[8], se celebrava el mateix dia, a la mateixa hora, un altre dinar d’esposalles.

Només que, en lloc de gent del poble, de mariners i soldats, els actors d’aquesta escena pertanyien a l’alta societat marsellesa. Eren antics magistrats que havien dimitit dels seus càrrecs sota l’usurpador; vells oficials que havien desertat de les nostres files per anar a les de l’exèrcit de Condé[9]; joves de famílies encara no gaire tranquil·les sobre la seva existència, malgrat els quatre o cinc membres que allò els havia costat, educats en l’odi envers aquell home al qual cinc anys d’exili havien de convertir en un màrtir i quinze de Restauració en un déu.

Eren a taula i la conversa fluïa, encesa per tota mena de passions, les passions de l’època, encara més terribles, vives i acarnissades al Sud, on, des de fa cinc-cents anys, els odis religiosos s’afegeixen als odis polítics.

L’emperador, abans sobirà d’una bona part del món i ara rei de l’illa d’Elba, regnava sobre una població de cinc a sis mil persones després d’haver sentit cridar «Visca Napoleó!» per cent vint milions de súbdits i en deu llengües diferents. Se’l considerava un home perdut per sempre per a França i per al tron. Els magistrats en retreien els errors polítics; els militars parlaven de Moscou i Leipzig; les dones, del seu divorci de Josefina. A aquell món reialista, d’allò més content i triomfant no pas per la caiguda de l’home sinó per la destrucció del principi, li semblava que la vida començava de nou, que sortia d’un malson.

Un vell, condecorat amb la creu de sant Lluís, va aixecar-se i va proposar als invitats un brindis per la salut del rei Lluís XVIII; era el marquès de Saint-Méran.

El brindis, que recordava alhora l’exiliat de Hartwell i el rei pacificador de França, va provocar una remor considerable: els presents van aixecar els gots a la manera anglesa, les dones van deslligar els seus poms de flors i van escampar-les sobre les estovalles. Va ser un entusiasme gairebé poètic.

—Si es trobessin aquí —va dir la marquesa de Saint-Méran, dona de mirada seca, llavis prims, aspecte aristocràtic i encara elegant malgrat els seus cinquanta anys—, tots aquests revolucionaris que van expulsar-nos i als quals nosaltres, al nostre torn, deixem conspirar tranquil·lament en els nostres castells, que van comprar per un tros de pa sota el Terror, haurien d’admetre que la veritable lleialtat era a la nostra banda, perquè ens aferràvem a la monarquia enfonsada, quan ells, al contrari, saludaven el sol que sortia i acumulaven fortunes mentre nosaltres perdíem les nostres; haurien d’admetre que el nostre rei veritable era Lluís l’Estimat, mentre que el seu usurpador mai no va passar de ser Napoleó el maleït, ¿no és veritat, Villefort?

—¿Què deia, senyora marquesa? Perdoni, no estava a la conversa.

—Au, marquesa, deixi en pau els joves —va intervenir el vell que havia proposat el brindis—. Van a casar-se i, naturalment, no tenen ganes de parlar precisament de política.

—Li demano perdó, mare —va dir una jove bonica de cabells rossos i ninetes vellutades, que suraven en un fluid nacrat—; li torno el senyor de Villefort, que havia acaparat un instant. Senyor de Villefort, la meva mare li parla.

—Li respondré de gust si té la bondat de repetir-me la pregunta, no l’he sentit prou bé —digué el senyor de Villefort.

—La perdonem, Renée —va dir la marquesa amb un somriure tendre, que resultava sorprenent veure florir en aquelles seques fesomies, però el cor de la dona és així: per àrid que esdevingui a causa dels prejudicis i de les exigències de l’etiqueta, sempre conserva un racó fèrtil i rialler, el que Déu va consagrar a l’amor maternal—. La perdonem… Jo deia, Villefort, que els bonapartistes no tenien ni la nostra convicció, ni el nostre entusiasme, ni la nostra lleialtat.

—Oh, senyora, tenen almenys una cosa que reemplaça tot això: el fanatisme. Napoleó és el Mahoma d’occident. Per a tots aquests homes vulgars, però molt ambiciosos, no solament és un legislador i un amo, també és un símbol, el símbol de la igualtat.

—De la igualtat! —va exclamar la marquesa—. Napoleó, el símbol de la igualtat! ¿I què farà, doncs, amb el senyor de Robespierre? Em sembla que vostè li pren el lloc per donar-lo al cors; jo diria que això és ben bé una usurpació.

—No, senyora —va dir Villefort—, deixo a cadascun a sobre del seu pedestal: Robespierre, a la plaça Lluís XV, al patíbul; Napoleó, a la plaça Vendòme, enfilat a la columna. El que passa és que l’un representa la igualtat que abaixa, i l’altre la igualtat que eleva; l’un va posar els reis al nivell de la guillotina, l’altre va elevar el poble al nivell del tron. Cosa que no vol dir —va afegir Villefort, rient—, que, tant l’un com l’altre, no siguin uns infames revolucionaris, ni que el 9 de termidor i el 4 d’abril[10] no siguin dos dies afortunats per a França, i dignes també de ser celebrats pels amics de l’ordre i de la monarquia. Això també explica, però, la raó per la qual Napoleó, malgrat que hagi caigut per no aixecar-se mai més, així ho espero, ha conservat els seus sequaços. ¿Què vol fer-hi, marquesa? Cromwell, que no era ni la meitat del que ha estat Napoleó, també tenia els seus!

—¿Sap que això que diu, Villefort, fa pudor de revolució d’una hora lluny? El perdono, però: no es pot ser fill de girondí sense que això deixi rastre.

Villefort va envermellir intensament.

—El meu pare era girondí, senyora, és veritat —va replicar—, però no va votar la mort del rei, va ser proscrit pel mateix Terror que els va proscriure a vostès, i va anar de poc que no pugés al mateix patíbul on va caure el cap del pare de vostè.

—Sí —va dir la marquesa sense que el record sagnant li alterés gens ni mica les fesomies—, però hauria estat per principis diametralment oposats, i la prova n’és que tota la meva família va mantenir-se lleial als prínceps exiliats mentre que el pare de vostè va afanyar-se a unir-se al nou govern, i que, després que el ciutadà Noirtier fos girondí, el comte Noirtier va convertir-se en senador.

—Mare, mare —va dir Renée—, ja sap que vam acordar que no parlaríem mai més d’aquests mals records.

—Senyora —digué Villefort—, m’afegiré a la senyoreta de Saint-Méran per demanar-li humilment l’oblit del passat. ¿A què treu cap fer recriminacions sobre coses davant les quals fins i tot la voluntat de Déu és impotent? Déu pot canviar el futur, però no pot modificar el passat. Si no podem renegar-ne, el que podem fer nosaltres, els homes, és tirar-hi un vel. Pel que fa a mi, no solament m’he separat de les opinions del pare sinó també del nom. Ell va ser bonapartista i potser encara ho és, i es diu Noirtier; jo, però, sóc reialista i em dic de Villefort. Deixi morir en el vell tronc un vestigi de saba revolucionària, senyora, i vegi només el rebrot que se n’aparta sense poder, i gairebé diria sense voler, separar-se’n del tot.

—Molt bé, Villefort —va dir el marquès—, molt bé, una bona resposta! Jo també he predicat sempre a la marquesa l’oblit del passat, però no me n’he sortit. Espero que vostè tingui més sort.

—Sí, molt bé, oblidem el passat, no demano res millor, d’acord. Però que Villefort sigui, almenys, inflexible en el futur. Tingui en compte, Villefort, que hem respost de vostè a Sa Majestat, i que Sa Majestat també s’ha dignat a oblidar per recomanació nostra com jo oblido davant del seu prec —va replicar la marquesa, allargant-li la mà—. Ara bé, si li cau algun conspirador a les mans, pensi que vostè és observat per molta gent, precisament perquè se sap que pertany a una família que potser es troba en contacte amb aquests conspiradors.

—La meva professió i sobretot els temps en què vivim m’obliguen a ser sever —va respondre Villefort—. Ho seré. Ja he hagut de sostenir algunes acusacions polítiques, i, pel que fa a això, n’he donat proves. Per desgràcia, encara no hem arribat al final.

—¿N’està segur? —va preguntar la marquesa.

—Temo que sí. A l’illa d’Elba, Napoleó es troba molt a prop de França; la seva presència, gairebé a les envistes de les nostres costes, manté l’esperança dels seus partidaris. Marsella és plena d’oficials a mitja paga, que, cada dia, amb pretextos fútils, provoquen els reialistes: d’això, en resulten duels entre persones de classe alta i assassinats entre la gent del poble.

—Sí —va dir el comte de Salvieux, vell amic del senyor de Saint-Méran i camarlenc del comte d’Artois—, sí. ¿Ja saben, però, que la Santa Aliança el trasllada?

—Sí, se’n parlava quan vam sortir de París —va dir el senyor de Saint-Méran—. ¿On l’envien?

—A Santa Helena.

—¿A Santa Helena? ¿Què és això? —va preguntar la marquesa.

—Una illa situada a dues mil llegües d’aquí, passat l’equador —va respondre el comte.

—En bona hora! Com diu Villefort, és una gran bogeria haver deixat un home semblant entre Còrsega, on va néixer, i Nàpols, on encara regna el seu cunyat, i davant d’aquesta Itàlia de la qual volia fer un regne per al fill.

—Desgraciadament —va dir Villefort—, tenim els tractats de 1814 i no podem tocar Napoleó sense faltar-hi.

—Doncs, bé, hi faltarem —va dir el senyor de Salvieux—. ¿Va ser tan primmirat ell quan va tractar-se d’afusellar el desgraciat duc d’Enghien?

—Sí, d’acord —digué la marquesa—: la Santa Aliança allibera Europa de Napoleó, i Villefort allibera Marsella dels seus partidaris. O el rei regna o no regna: si regna, el govern ha de ser fort i els seus agents inflexibles; és la manera de prevenir el mal.

—Per desgràcia, senyora —va dir Villefort amb un somriure—, un substitut del procurador del rei sempre arriba quan el mal ja està fet.

—Aleshores, la seva obligació és reparar-lo.

—Encara podria afegir, senyora, que no reparem el mal sinó que el vengem. Això és tot.

—Oh, senyor de Villefort —va dir una bonica joveneta, filla del comte de Salvieux i amiga de la senyoreta de Saint-Méran—, miri que hi hagi un procés interessant mentre nosaltres som a Marsella. Mai no he vist cap judici i diuen que és molt curiós.

—Molt curiós, efectivament, senyoreta —va respondre el substitut—, perquè, en lloc d’una tragèdia fictícia, és un drama de debò; en lloc de dolors fingits, es tracta de dolors reals. L’home que veiem allí, en lloc de tornar a casa seva, sopar en família i anar-se’n tranquil·lament al llit per recomençar l’endemà, entra a la presó, on troba el botxí. Com pot veure, no hi ha un espectacle comparable a aquest per a les persones nervioses que busquen emocions. Estigui tranquil·la, senyoreta, si la circumstància es presenta, satisfaré el seu desig.

—Ens fa estremir… i ell riu! —va dir Renée mentre empal·lidia.

—¿Què vol fer-hi? És un duel… Ja he demanat cinc o sis vegades pena de mort per a acusats polítics i d’altres… Doncs, bé, ¿qui sap quants punyals són esmolats a l’ombra contra mi, o ja m’aguaiten a hores d’ara?

—Oh, Déu meu! —va dir Renée, cada cop més angoixada—. ¿Parla, doncs, seriosament, senyor de Villefort?

—Ja no puc parlar-hi més, senyoreta —li va respondre el jove magistrat amb el somriure als llavis—. I, amb la mena de processos que la senyoreta desitja per satisfer la seva curiositat, i que jo també desitjo per satisfer la meva ambició, la situació no farà sinó agreujar-se. ¿Creu que tots aquests soldats de Napoleó, acostumats a llançar-se a cegues contra l’enemic, reflexionen quan cremen un cartutx o carreguen a la baioneta? ¿I reflexionaran més a l’hora de matar un home que consideren el seu enemic personal, que quan donen mort a un rus, un austríac o un hongarès al qual no han vist mai? D’altra banda, miri, això és necessari; sense això, el nostre ofici no tindria cap justificació. Jo mateix, quan veig brillar als ulls de l’acusat el llampec lluminós de la ràbia, em sento encoratjat, m’exalto: ja no és un procés sinó un combat. Jo lluito contra ell, ell respon, jo hi torno, i el combat s’acaba, com tots els combats, amb una victòria o una derrota. Vet aquí el que significa pledejar! El perill estimula l’eloqüència. Un acusat que em somrigués després de la meva intervenció em faria creure que he parlat malament, que el que he dit és fluix, sense vigor, insuficient. Pensi, doncs, en la sensació d’orgull que experimenta un procurador del rei, convençut de la culpabilitat de l’acusat, quan veu que el culpable empal·lideix i s’inclina sota el pes de les proves i el foc de la seva eloqüència! Aquell cap s’abaixa, aquell cap caurà…

Renée va llançar un petit xiscle.

—Això és parlar com cal! —va dir un dels invitats.

—Vet aquí l’home que necessitem en uns temps com els nostres —va exclamar un altre.

—En el seu últim cas, benvolgut Villefort —digué un tercer—, va estar magnífic. Parlo del d’aquell home que havia assassinat el seu pare. Doncs, bé, vostè, literalment, va matar-lo abans que el botxí el toqués.

—Oh! —va exclamar Renée—. Pel que fa als parricides, no hi tinc res a dir, no hi ha suplici prou dur per gent com aquesta. Però els desgraciats acusats polítics…!

—Tanmateix, encara és pitjor, Renée, perquè el rei és el pare de la nació, i voler destronar o matar el rei és voler matar el pare de trenta-dos milions de persones.

—Oh, és igual, senyor de Villefort —digué Renée—. ¿Em promet que serà indulgent amb els qui jo li recomanaré?

—Estigui tranquil·la —va dir Villefort amb el seu somriure més encantador—, farem plegats les meves requisitòries.

—Estimada —va dir la marquesa—, ocupi’s dels seus colibrís, dels seus gossos conillers i dels seus drapets, i deixi que el seu futur marit faci la seva feina. Avui les armes reposen i el que compta és la toga; sobre això, hi ha una sentència llatina d’una gran profunditat.

—Cedant arma togae[11] —va dir, inclinant-se, Villefort.

—No m’atrevia a parlar en llatí —va respondre la marquesa.

—Crec que m’agradaria més que vostè fos metge —va continuar Renée—. L’àngel exterminador, tot i que és un àngel, m’ha espantat sempre molt.

—Bondadosa Renée! —va murmurar Villefort, adreçant a la jove una mirada d’amor.

—Filla meva —va dir el marquès—, el senyor de Villefort serà el metge moral i polític d’aquesta província, i és un paper important, cregui’m.

—I també una bona manera de fer oblidar el que va representar el seu pare —va afegir la incorregible marquesa.

—Senyora —va replicar Villefort amb un somriure trist—, ja he tingut l’honor de dir-li que el meu pare havia abjurat, si més no això espero, dels errors del passat, que havia esdevingut un amic zelós de la religió i de l’ordre, i un reialista potser fins i tot millor que jo mateix, perquè ell hi ha arribat per penediment i jo només per passió.

I, després d’aquesta frase rodona, Villefort, per comprovar l’efecte de la seva facúndia, va mirar els convidats de la mateixa manera que, arran d’una expressió equivalent, hauria mirat l’auditori al tribunal.

—Doncs, bé, benvolgut Villefort —va intervenir el comte de Salvieux—, és precisament això el que li vaig respondre, abans d’ahir, a les Tulleries, al ministre de la casa del rei que, en certa manera, em demanava comptes d’aquesta singular aliança entre el fill d’un girondí i la filla d’un oficial de l’exèrcit de Condé, i el ministre ho va entendre perfectament. Aquest sistema de fusió és el de Lluís XVIII. I el rei, que escoltava la nostra conversa sense que nosaltres ho sospitéssim, ens va interrompre dient: «Villefort (observi que el rei no va pronunciar el nom de Noirtier, ben al contrari, va subratllar el de Villefort) farà carrera, és un jove ja madur i dels meus. He vist amb plaer que el marquès i la marquesa de Saint-Méran l’apreciïn com a gendre. Jo els hauria aconsellat aquesta aliança si ells no haguessin vingut els primers a demanar-me permís per fer-la».

—El rei va dir això, comte? —va preguntar Villefort, encantat.

—Aquestes van ser les seves paraules, i, si el marquès vol ser franc, confessarà que això que dic ara és exactament el que va dir el rei quan ell va parlar-hi, fa sis mesos, d’un projecte de matrimoni entre la seva filla i vostè.

—És veritat —va dir el marquès.

—Oh! Així ho dec tot a aquest digne príncep! ¿Què és el que no faria per servir-lo?

—En bona hora! —va dir la marquesa—. Així és com vostè m’agrada: que vingui ara un conspirador i tindrà una bona rebuda!

—Jo, mare —va dir Renée—, per la meva banda, demano a Déu que no l’escolti, a vostè, i que només enviï petits lladres, febles bancarroters i tímids estafadors al senyor de Villefort. Així, dormiré tranquil·la.

—Això és com si desitgés per a un metge migranyes, xarampions i picades de vespa, tot de coses que només comprometen l’epidermis —va dir, rient, Villefort—. Si vol veure’m de procurador del rei, desitgi’m, al contrari, les terribles malalties la cura de les quals fa honor al metge.

En aquell moment, com si l’atzar només hagués esperat que Villefort expressés aquest desig per satisfer-l’hi, va entrar un criat i li va dir unes paraules a l’orella. Villefort, excusant-se, va abandonar aleshores la taula i va tornar al cap d’uns instants, amb cara alegre i somrient.

Renée va mirar-lo amb amor, perquè, vist així, amb els seus ulls blaus, el cutis mat i les patilles negres que li emmarcaven el rostre, era realment un jove atractiu i elegant. La noia, absolutament captivada, va quedar pendent dels seus llavis, esperant que Villefort expliqués la causa de la seva desaparició momentània.

—Doncs, bé, ja que vostè, senyoreta, volia fa un moment tenir un metge per marit, almenys m’assemblo en una cosa als deixebles d’Esculapi —va dir Villefort (encara es parlava així, l’any 1815)—, que mai no puc disposar del meu temps, que vénen a molestar-me fins i tot quan sóc amb vostè, fins i tot durant el dinar del meu prometatge.

—¿I per quina causa l’han molestat, senyor? —va preguntar la bella jove amb una lleugera inquietud.

—Per un malalt que, desgraciadament, si he de creure el que m’han dit, es troba a les últimes: aquest cop és un cas greu, la malaltia frega el patíbul.

—Oh, Déu meu! —va exclamar Renée, empal·lidint.

—¿De debò? —van exclamar a cor els reunits.

—Sembla que, ras i curt, acaben de descobrir un petit complot bonapartista.

—¿És possible? —va preguntar la marquesa.

—Vet aquí la carta de denúncia.

I Villefort va llegir:

Un amic de la corona i de la religió avisa el senyor procurador del rei que l’anomenat Edmond Dantès, segon del vaixell Pharaon, arribat aquest matí d’Esmirna, després de fer escala a Nàpols i a Portoferraio, va estar encarregat per Murat de portar una carta a l’usurpador, i que aquest va donar-n’hi una altra per al comitè bonapartista de París. Arrestant-lo, s’obtindrà la prova del seu crim, perquè l’esmentada carta li serà trobada a sobre, a casa del seu pare o a la seva cabina a bord del Pharaon.

—Però és solament un anònim i, d’altra banda, adreçat al senyor procurador del rei i no pas a vostè.

—Sí, però el procurador del rei és absent; en la seva absència, la carta va arribar al secretari, la missió del qual és obrir la correspondència. Ha obert, doncs, aquesta, m’ha enviat a buscar i, com que no em trobava, ha donat l’ordre d’arrest.

—Per tant, el culpable es troba detingut —va dir la marquesa.

—És a dir, l’acusat —va replicar Renée.

—Sí, senyora —va dir Villefort—, i, com he tingut l’honor de dir fa un instant a la senyoreta Renée, si trobem la carta en qüestió, el malalt està molt greu.

—¿I on és aquest desgraciat?

—A casa meva.

—Vagi-hi, amic meu —digué el marquès—, no descuidi el seu deure per quedar-se amb nosaltres, quan el servei del rei l’espera en una altra banda; vagi on l’espera el servei del rei.

—Oh, senyor de Villefort —va dir Renée, ajuntant les mans—, sigui indulgent, és el dia de les seves esposalles!

Villefort va fer la volta a la taula, va acostar-se a la jove i va recolzar-se al respatller de la seva cadira.

—Faré el que podré per estalviar-li una inquietud, estimada Renée, però, si els indicis són segurs i l’acusació vertadera, caldrà tallar aquesta mala herba bonapartista.

Renée va estremir-se en sentir el verb tallar, perquè l’herba que es tractava de tallar tenia un cap.

—Bah, bah! —digué la marquesa—. No escolti aquesta criatura, Villefort, ja s’hi acostumarà.

I la marquesa va allargar a Villefort una mà seca que ell va besar mentre mirava Renée i li deia amb els ulls: «És la seva mà la que beso o almenys la que voldria besar en aquest moment».

—Tristos auspicis! —va murmurar Renée.

—Realment, senyoreta —va dir la marquesa—, és d’un infantilisme exasperant: ¿Vol explicar-me una mica què pot tenir a veure el destí de l’Estat amb aquestes fantasies i sensibleries del cor?

—Oh, mare! —va murmurar Renée.

—Demano indulgència per a la mala reialista, senyora marquesa —digué Villefort—, i, a vostè, li prometo que faré la meva feina de substitut del procurador del rei a consciència, és a dir que seré horriblement sever.

Al mateix temps, però, que el magistrat adreçava aquestes paraules a la marquesa, el nuvi llançava a la núvia una mirada d’amagat, que volia dir: «Estigui tranquil·la, Renée; pel nostre amor, seré indulgent».

Renée va respondre a la mirada amb el seu somriure més dolç, i Villefort se’n va anar amb el cor amarat de felicitat.





VII


L’interrogatori

Amb prou feines va sortir del menjador, Villefort va abandonar la seva màscara alegre per adoptar l’aspecte seriós d’un home cridat a la suprema funció de decidir sobre la vida d’un semblant. Ara bé, malgrat la mobilitat de les seves fesomies, mobilitat que el substitut havia estudiat més d’un cop davant el mirall, com ha de fer un actor hàbil, aquella vegada va costar-li arrufar el front i adoptar una expressió seriosa. En efecte, deixant de banda el record de la línia política seguida pel seu pare, la qual podia tòrcer la carrera del fill, si aquest no se n’allunyava completament, Gérard de Villefort era aleshores tan feliç com un home pot arribar a ser-ho: de família rica, ocupava als vint-i-set anys un alt càrrec a la magistratura i es casava amb una noia bufona a la qual no estimava amb passió sinó amb seny, com pot estimar un procurador del rei. A més de posseir una bellesa notable, la senyoreta de Saint-Méran, la seva promesa, pertanyia a una de les famílies d’aquell temps amb més ascendent a la cort. Ultra la influència dels pares, que, com que no tenien cap altre fill, podien consagrar-la tota al gendre, la noia aportava al marit un dot de cinquanta mil escuts, que, gràcies a les «esperances», aquesta paraula atroç inventada pels matrimoniers, podia augmentar un dia amb una herència de mig milió. Aquests elements reunits constituïen, doncs, per a Villefort, un total de felicitat enlluernadora, fins al punt que li semblava veure taques al sol després de contemplar molta estona la seva vida interior amb els ulls de l’ànima.

A la porta, va trobar el comissari de policia que l’esperava. Veure aquell home de negre va fer-lo caure de cop de les altures del tercer cel a la terra material per la qual caminem. Va adoptar l’expressió que ja hem explicat i va acostar-se a l’oficial de justícia.

—Ja sóc aquí, senyor —li va dir—, he llegit la seva carta. Ha fet bé d’arrestar aquest home. Ara doni’m tots els detalls que ha recollit sobre ell i sobre la conspiració.

—De la conspiració, senyor, encara no en sabem res. Tots els papers que hem trobat a sobre del detingut són en un sol lligall segellat, dipositat al despatx de vostè. Quant a l’arrestat, com vostè ha pogut veure a la mateixa carta que el denuncia, és un tal Edmond Dantès, segon del veler de tres pals Pharaon, que es dedica al comerç del cotó amb Alexandria i Esmirna i que pertany a la casa Morrel i fills, de Marsella.

—¿Havia servit a la marina de guerra abans de fer-ho a la mercant?

—Oh, no, senyor, és un xicot molt jove!

—¿Quina edat?

—Dinou o vint anys, com a màxim.

En aquell moment, quan Villefort, seguint la Grande-Rue, havia arribat a la cantonada del carrer dels Conseils, un home que semblava esperar-lo, se li va acostar; era el senyor Morrel.

—Ah, senyor de Villefort! —va exclamar el bon home en veure el substitut—. M’alegro molt de trobar-lo. Imagini’s que s’acaba de cometre l’error més estrany, el més inaudit: acaben d’arrestar Edmond Dantès, el segon del meu vaixell.

—Ja ho sé, senyor —va respondre Villefort—, vinc per interrogar-lo.

—Oh, senyor —va continuar Morrel, impulsat per l’afecte pel jove—, vostè no coneix la persona a qui acusen, jo sí: imagini’s l’home més tendre, el més honrat, fins i tot m’atreviria a dir l’home que coneix millor la seva feina de tota la marina mercant. Oh, senyor de Villefort, l’hi recomano ben sincerament i de tot cor.

Villefort, com ja hem pogut veure, pertanyia a la classe noble de la ciutat, i Morrel a la plebea; el primer era un reialista ultra; del segon, se sospitava que era, en secret, bonapartista. Villefort va mirar Morrel amb menyspreu i li va respondre amb fredor:

—Vostè sap, senyor, que es pot ser tendre en la vida privada, honrat en les relacions comercials i savi en l’ofici, al mateix temps que un gran culpable, políticament parlant. ¿Ho sap, oi, senyor?

I el magistrat va recalcar aquestes últimes paraules com si volgués aplicar-les al mateix armador, mentre la seva mirada escrutadora semblava voler penetrar al fons del cor d’aquell home prou agosarat per intercedir per un altre quan devia saber que ell mateix tenia necessitat d’indulgència.

Morrel va envermellir perquè no tenia la consciència prou neta pel que feia a les opinions polítiques, i, d’altra banda, la confidència que li havia fet Dantès a propòsit de la seva entrevista amb el gran mariscal i de les paraules que li havia adreçat l’emperador, el neguitejava una mica. Tanmateix, va afegir, demostrant el més profund interès:

—Li ho suplico, senyor de Villefort, sigui tan just com ha de ser-ho, tan bo com és sempre, i torni’ns de seguida aquest pobre Dantès!

El torni’ns va sonar revolucionari a l’orella del substitut del procurador del rei.

«Eh, eh! —va dir-se—. ¿Està afiliat a alguna secta de carbonaris, aquest Dantès, perquè el seu protector faci servir així, sense adonar-se’n, la fórmula col·lectiva? L’han arrestat en una taverna, em sembla que m’ha dit el comissari, i ha afegit que en nombrosa companyia: potser alguna reunió carbonaria».

I va afegir en veu alta:

—Senyor, pot estar perfectament tranquil, la seva crida a la meva justícia no haurà estat inútil si l’arrestat és innocent. Si és, però, culpable, em veuré obligat a complir el meu deure. Vivim uns temps difícils, senyor, on la impunitat seria un exemple fatal.

Dit això, com que havia arribat a la porta de casa seva, adossada al palau de justícia, va entrar-hi majestuosament, després de saludar, amb una cortesia de gel, el pobre armador, que va quedar-se com petrificat al lloc on l’havia deixat Villefort.

L’avantcambra era plena de gendarmes i agents de policia, enmig dels quals, vigilat, envoltat de mirades en les quals flamejava l’odi, es trobava dret, immòbil i tranquil, el detingut.

Villefort va travessar l’avantcambra, va mirar de reüll Dantès i, després d’agafar un lligall que va donar-li un agent, va desaparèixer dient:

—Que portin el presoner.

Malgrat que la ullada havia estat molt ràpida, Villefort n’havia tingut prou per fer-se una idea de l’home que havia d’interrogar: havia reconegut la intel·ligència en el front ample i obert, el valor en la mirada fixa i les celles arrufades, i la franquesa en els llavis gruixuts i entreoberts, que deixaven veure una doble filera de dents blanques com l’ivori.

La primera impressió era favorable a Dantès, però Villefort havia sentit a dir tantes vegades, com una màxima de política profunda, que calia malfiar-se del primer impuls, malgrat que era el bo, que va aplicar la màxima a la impressió, sense tenir en compte la diferència que hi ha entre les dues paraules.

Va ofegar, doncs, els bons instints que volien envair-li el cor per assaltar-li des d’aquí l’esperit, va compondre davant el mirall l’aspecte dels dies importants i va seure, taciturn i amenaçador, al seu escriptori.

Dantès va entrar un instant més tard.

El jove continuava pàl·lid, però tranquil i somrient; va saludar el seu jutge amb una cortesia desimbolta i després va buscar un seient amb els ulls, com si es trobés al saló de l’armador Morrel.

No va ser fins aleshores que va topar amb la mirada inexpressiva de Villefort, pròpia de la gent de palau, que no volen que els llegeixin el pensament i que converteixen els seus ulls en un vidre sense polir. Aquella mirada li va fer comprendre que es trobava davant la justícia, una figura de maneres inquietants.

—¿Qui és i com es diu? —va preguntar Villefort mentre fullejava les notes que l’agent li havia donat quan entrava i que, des de feia una hora, havien esdevingut voluminoses, perquè la corrupció de les delacions s’acarnissa de seguida amb aquests desgraciats que anomenem acusats.

—Em dic Edmond Dantès, senyor —va respondre el jove amb veu tranquil·la i sonora—; sóc el segon del vaixell Pharaon, que pertany als senyors Morrel i fills.

—¿Quants anys té?

—Dinou —va respondre Dantès.

—¿Què estava fent quan l’han arrestat?

—Assistia al dinar de les meves esposalles, senyor —va dir Dantès amb la veu una mica trasbalsada, perquè el contrast d’aquells moments d’alegria amb la lúgubre cerimònia que ara tenia lloc era dolorós, i les fesomies taciturnes del senyor de Villefort feien brillar amb tota la seva llum la cara radiant de Mercedes.

—¿Assistia al dinar de les seves esposalles? —va preguntar el substitut, estremint-se a pesar seu.

—Sí, senyor, estic a punt de casar-me amb una dona a la qual estimo fa tres anys.

A Villefort, malgrat la seva impassibilitat habitual, la coincidència va colpir-lo, i la veu emocionada de Dantès, sorprès enmig de la seva felicitat, va tocar-li una fibra simpàtica al fons de l’ànima: ell també anava a casar-se, també era feliç, i també acabaven de torbar la seva joia perquè contribuís a destruir la d’un home que, com ell mateix, ja tocava la felicitat.

«Aquesta associació filosòfica farà un gran efecte quan tornaré al saló del senyor de Saint-Méran», va pensar, i, mentre Dantès esperava noves preguntes, el substitut va preparar mentalment amb temps les paraules antitètiques amb l’ajuda de les quals els oradors construeixen frases que, tot i que busquen l’aplaudiment, a vegades passen per veritable eloqüència.

Un cop va acabar de preparar el petit speech[12], Villefort va somriure davant l’efecte que produiria i va tornar a Dantès:

—Continuï, senyor —va dir.

—¿Què vol que faci?

—Informar la justícia.

—Si la justícia em diu sobre quina qüestió vol que la informi, diré tot el que sàpiga —va dir abans d’afegir amb un somriure—: Tanmateix, ja l’aviso que no sé gran cosa.

—¿Va servir a l’usurpador?

—Anava a ser incorporat a la marina de guerra quan ell va caure.

—Diuen que té opinions polítiques exaltades —va fer Villefort, a qui ningú havia dit res sobre el tema, però que no va tenir cap inconvenient a llançar la pregunta com una acusació.

—¿Les meves opinions polítiques, senyor? Ai! Gairebé em fa vergonya dir-ho, però mai no he tingut el que en diuen una opinió: amb prou feines tinc dinou anys, com he tingut l’honor de dir-li, i no sé res, no estic destinat a jugar cap paper. El poc que sóc i que seré, si em donen la plaça que ambiciono, ho deuré al senyor Morrel. Per tant, totes les meves opinions, no diré polítiques sinó privades, es limiten a tres sentiments: estimo el meu pare, respecto el senyor Morrel i adoro Mercedes. Vet aquí, senyor, tot el que puc dir a la justícia; ja veu que és poc interessant per a ella.

A mesura que Dantès parlava, Villefort li mirava la cara, tan tendra i tan franca alhora, i sentia que li tornaven a la memòria les paraules de Renée, que, sense conèixer-lo, li havia demanat indulgència per a l’arrestat. Amb l’experiència que ja tenia de crims i criminals, el substitut veia sorgir la innocència de Dantès en cadascuna de les seves paraules. En efecte, aquell jove, gairebé aquell noiet, simple, natural, eloqüent, amb la mena d’eloqüència del cor que mai no trobes quan la busques, ple d’afecte per tothom perquè era feliç i la felicitat torna bons els mateixos malvats, transmetia fins i tot al seu jutge la dolça afabilitat que li vessava del cor. Malgrat la severitat i la rudesa amb què Villefort l’havia tractat, en la mirada, la veu i els gestos d’Edmond no hi havia sinó carícies i bondat envers aquell que l’interrogava.

«Caram —va dir-se Villefort—, vet aquí un xicot encantador. No em costarà gaire, espero, quedar bé amb Renée, complint la primera recomanació que m’ha fet; això em valdrà una bona encaixada en públic i un petó encantador en un racó».

Davant d’aquesta tendra perspectiva, la cara de Villefort va il·luminar-se, de manera que, quan va mirar a continuació Dantès, aquest, que havia seguit tots els moviments de les fesomies del jutge, també somreia.

—¿Sap si té enemics, senyor? —va preguntar Villefort.

—¿Enemics, jo? —va exclamar Dantès—. Tinc la sort de ser massa poca cosa perquè la meva posició me n’hagi creat. Quant al meu caràcter, potser una mica viu, he intentat sempre suavitzar-lo envers els subordinats. Tinc deu o dotze mariners sota les meves ordres; faci’ls interrogar, senyor, i li diran que m’estimen i em respecten, no pas com a un pare, perquè sóc massa jove per a això, sinó com a un germà gran.

—Potser, però, a falta d’enemics, té envejosos: van a fer-lo capità als dinou anys, i això, en la seva feina, és un càrrec important; va a casar-se amb una noia bufona que l’estima, una sort rara arreu del món. Aquestes dues preferències del destí han pogut provocar enveges.

—Sí, té raó. Vostè deu conèixer els homes millor que jo, i això és possible. Ara bé, si els envejosos es troben entre els meus amics, li confesso que prefereixo no saber qui són per no veure’m obligat a odiar-los.

—S’equivoca, senyor. Cal sempre veure-hi tan clar com sigui possible al teu voltant. I, en realitat, vostè em sembla un jove tan digne que deixaré a una banda les regles habituals de la justícia i l’ajudaré a arribar a la veritat comunicant-li la denúncia que l’ha portat davant meu: vet aquí el paper acusador. ¿Reconeix l’escriptura?

Villefort es va treure la carta de la butxaca i va mostrar-la a Dantès. Aquest va mirar i va llegir. Va arrufar el front i va dir:

—No, senyor, no conec aquesta escriptura; ha estat deformada. Tanmateix, és força clara. En tot cas, l’ha traçat una mà hàbil. Tinc sort de tractar amb un home com vostè —va dir, mirant Villefort amb agraïment—, perquè, en efecte, el meu envejós és un enemic de debò.

El llampec que va il·luminar els ulls del jove mentre pronunciava aquestes paraules va permetre a Villefort adonar-se de la violenta energia amagada sota la tendresa de la primeria.

—I ara, a veure —va dir el substitut—, respongui’m amb franquesa, senyor, no pas com un acusat al seu jutge, sinó com un home en una posició falsa respon a un altre que s’interessa per ell: ¿què hi ha de veritat en aquesta acusació anònima?

I Villefort va llançar amb disgust a sobre de l’escriptori la carta que Dantès acabava de tornar-li.

—Tot i res, senyor, aquesta és la pura veritat, pel meu honor de marí, pel meu amor per Mercedes i per la vida del meu pare.

—Parli, senyor —va dir Villefort en veu força alta.

Després, va murmurar:

—Espero que, si Renée em pogués veure, estaria contenta de mi i no tornaria a dir-me tallacaps!

—Doncs, bé, quan vam sortir de Nàpols, el capità Leclère va caure malalt d’una febre cerebral. Com que no teníem metge a bord i ell no va voler fondejar enlloc de la costa, perquè tenia pressa per arribar a l’illa d’Elba, la malaltia va empitjorar fins que, cap al final del tercer dia, adonant-se que anava a morir, va cridar-me al seu costat.

»—Benvolgut Dantès —va dir-me—, juri’m pel seu honor que farà el que vaig a dir-li; hi ha alts interessos en joc.

»—Ho juro, capità —li vaig respondre.

»—Doncs, bé, com que després de la meva mort, li pertany el comandament del vaixell en qualitat de segon, posarà proa a l’illa d’Elba, desembarcarà a Portoferraio, preguntarà pel gran mariscal i li lliurarà aquesta carta. Potser aleshores ell li’n donarà una altra i li encarregarà alguna missió. Aquesta missió me l’havien reservada a mi, Dantès; la portarà a terme en lloc meu i tot l’honor serà per a vostè.

»—Ho faré, capità, però potser no serà tan fàcil com es pensa arribar al gran mariscal.

»—Faci-li arribar aquest anell —va dir el capità—, eliminarà totes les dificultats.

»Mentre em deia això, va donar-me un anell. A temps: dues hores més tard, va començar a delirar, l’endemà va morir.

—¿I què va fer, vostè, aleshores?

—El que pertocava, senyor, el que qualsevol altre hauria fet en el meu lloc: els precs d’un moribund són sempre sagrats, però, entre els marins, els precs d’un superior són ordres que cal complir. Vaig dirigir-me, doncs, a l’illa d’Elba, on vaig arribar l’endemà. Vaig ordenar que tothom es quedés a bord i vaig desembarcar sol. Com havia previst, vaig tenir algunes dificultats per arribar al gran mariscal, però vaig enviar-li l’anell que havia de servir per identificar-me i se’m van obrir totes les portes. El mariscal em va rebre, va preguntar-me per les circumstàncies de la mort del pobre Leclère i, com aquest havia previst, va donar-me una carta i va encarregar-me que la portés personalment a París. Li ho vaig prometre perquè allò significava complir les últimes voluntats del meu capità. Quan vaig arribar a Marsella, vaig desembarcar, vaig enllestir els assumptes del vaixell i vaig anar corrents a veure la meva promesa, la qual vaig trobar més bonica i tendra que mai. Gràcies al senyor Morrel, vam passar per sobre de les dificultats eclesiàstiques, i, en fi, senyor, estava celebrant el dinar d’esposalles, anava a casar-me al cap d’una hora i comptava emprendre viatge demà cap a París, quan, a causa d’aquesta denúncia que vostè sembla menysprear ara tant com jo, m’han arrestat.

—Sí, sí —va murmurar Villefort—, tot això em sembla veritat, i, si és culpable d’alguna cosa, és d’imprudència, i encara legitimada per les ordres del seu capità. Doni’m la carta que van lliurar-li a l’illa d’Elba, doni’m la seva paraula de presentar-se al primer requeriment i vagi a reunir-se amb els seus amics.

—¿Sóc lliure, doncs, senyor? —va exclamar Dantès, boig d’alegria.

—Sí, l’únic que ha de fer és donar-me la carta.

—Deu tenir-la al davant, senyor. Me l’han pres amb els altres papers i en reconec alguns en aquest lligall.

—Esperi —va dir el substitut a Dantès, que ja agafava els guants i el barret—, esperi: ¿a qui va adreçada?

—Al senyor Noirtier, carrer Coq-Héron, París.

Un llamp que hagués caigut a sobre de Villefort no l’hauria fulminat d’una manera més ràpida i més imprevista. Va deixar-se caure de nou a la butaca, de la qual s’havia mig aixecat per arribar al lligall de papers que li havien agafat a Dantès. Va fullejar-lo precipitadament i va treure’n la carta fatal sobre la qual va llançar una mirada d’un terror indicible.

—Senyor Noirtier, carrer Coq-Héron, número 13 —va murmurar, cada vegada més pàl·lid.

—Sí, senyor —digué Edmond, sorprès—. ¿El coneix?

—No —va respondre ràpidament Villefort—, un fidel servidor del rei no coneix els conspiradors.

—¿Es tracta, doncs, d’una conspiració? —va preguntar Dantès, que, després de creure’s lliure, començava a sentir un terror més intens que el de la primeria—. En tot cas, senyor, ja li he dit que ignorava completament el contingut del despatx del qual era portador.

—Sí —digué Villefort amb veu apagada—. ¿Sap, però, el nom de la persona a qui va adreçada la carta?

—Per portar-l’hi, senyor, havia de saber-lo.

—¿Ha ensenyat aquesta carta a algú? —va preguntar Villefort, llegint i empal·lidint a mesura que llegia.

—A ningú, senyor, paraula d’honor.

—¿Tothom ignora que vostè portava una carta procedent de l’illa d’Elba i adreçada al senyor de Noirtier?

—Tothom, senyor, tret de la persona que me la va donar.

—Això és massa, massa! —va murmurar Villefort.

El substitut arrufava cada cop més el front a mesura que s’acostava al final de la carta: els seus llavis blancs, les mans tremoloses i els ulls ardents, provocaven les més doloroses aprensions a l’esperit de Dantès.

Acabada la lectura, Villefort va agafar-se el cap amb les mans i va que-dar-se abatut una estona.

—Oh, Déu meu! —va preguntar tímidament Edmond—. ¿Què passa, doncs?

Villefort no va respondre, però, al cap d’un moment va aixecar la cara, pàl·lida i descomposta, i va rellegir la carta.

—¿I diu que desconeix el contingut d’aquesta carta?

—Pel meu honor, senyor, ho repeteixo —va dir Dantès—, l’ignoro. ¿Què li passa, però, Déu meu? ¿Es troba malament? ¿Vol que cridi, que vagi a buscar algú?

—No, senyor —va dir Villefort mentre s’incorporava ràpidament—, no es mogui, no digui res: aquí, sóc jo qui dóna les ordres, no pas vostè.

—Senyor —va dir Dantès, ferit—, ho deia per ajudar-lo, per res més.

—No necessito res. Ha estat un desmai passatger, això és tot: preocupi’s per vostè, no pas per mi. Respongui.

Dantès va esperar inútilment l’interrogatori anunciat per aquest últim mot: Villefort va tornar a desplomar-se a la butaca, va passar-se una mà glaçada pel front xop de suor i va posar-se a llegir la carta per tercera vegada.

—Oh! Si aquest coneix el contingut de la carta —va murmurar—, i un dia s’assabenta que Noirtier és el pare de Villefort, estic perdut, perdut per sempre!

I, de tant en tant, mirava Edmond, com si pogués trencar amb la mirada la barrera invisible que tanca dins el cor els secrets que guarda la boca.

—Oh, no dubtem més! —va exclamar de cop i volta.

—Però, en nom del cel, senyor! —va exclamar el desgraciat jove—. Si dubta de mi, si en sospita, interrogui’m, estic disposat a respondre.

Villefort va fer un esforç violent per dominar-se i va dir en un to que pretenia que fos ferm:

—Senyor, d’aquest interrogatori es desprenen càrrecs molt greus contra vostè. No tinc autoritat, com havia esperat al principi, per posar-lo en llibertat immediatament. Abans de prendre una mesura semblant, he de consultar el jutge d’instrucció. Mentrestant, ja ha vist com he actuat amb vostè.

—Oh, sí, senyor —va exclamar Dantès—, i li ho agraeixo perquè ha estat més aviat un amic que no pas un jutge.

—Bé, senyor, el mantindré encara presoner, tan poc temps com podré. El principal càrrec contra vostè és aquesta carta, i miri…

Villefort va acostar-se a la xemeneia, va llançar-hi la carta i va quedar-se al costat del foc fins que el paper va quedar reduït a cendra.

—Com pot veure —va continuar—, la destrueixo.

—Oh, senyor —va exclamar Dantès—, vostè és més que la justícia, és la bondat.

—Escolti’m —va prosseguir Villefort—, després d’una acció semblant, suposo que comprèn que pot confiar en mi, ¿no?

—Oh, senyor, mani’m i obeiré les seves ordres.

—No —va dir Villefort, acostant-se al jove—, no vull donar-li ordres sinó consells, ¿comprèn?

—Digui, els seguiré com si fossin ordres.

—El retindré aquí, al palau de justícia, fins al vespre; potser vindrà a interrogar-lo una altra persona: digui-li tot el que m’ha explicat a mi, però ni una paraula sobre la carta.

—Ho prometo, senyor.

Era Villefort qui semblava suplicar, l’acusat qui tranquil·litzava el jutge.

—Ara la carta ha estat destruïda —va dir, llançant una mirada a les cendres, que conservaven encara la forma del paper i que voletejaven per sobre de les flames—; només vostè i jo sabem que ha existit, ningú no l’hi tornarà a mostrar: negui-la, doncs, si li’n parlen, negui-la sense por i estarà salvat.

—Així ho faré, senyor, estigui tranquil —digué Dantès.

—Bé, bé —va dir Villefort, agafant el cordó d’una campaneta, i va afegir, aturant-se a l’instant d’estirar-lo.

—¿Era l’única carta que tenia?

—L’única.

—Juri-ho.

Dantès va allargar la mà.

—Ho juro.

Villefort va fer sonar la campaneta.

El comissari de policia va entrar.

Villefort va acostar-se a l’oficial i li va dir unes paraules a cau d’orella; el comissari va respondre amb un simple moviment de cap.

—Segueixi aquest senyor —va dir Villefort a Dantès.

Dantès va inclinar-se, va adreçar una última mirada d’agraïment a Villefort i va sortir.

Amb prou feines la porta va tancar-se darrere el jove, a Villefort van fallar-li les forces i va desplomar-se, gairebé desmaiat, en una butaca.

—Oh, Déu meu! —va murmurar al cap d’un instant—. ¿De què depenen la vida i la fortuna…? Si el procurador del rei hagués estat a Marsella, si haguessin cridat el jutge d’instrucció en lloc de cridar-me a mi, jo estava perdut; aquest paper, aquest paper maleït em precipitava a l’abisme. Ah, pare, pare! ¿Serà sempre un obstacle per a la meva felicitat en aquest món? ¿He de lluitar eternament contra el seu passat?

Tot seguit, va semblar que una claror inesperada li travessava l’esperit: la cara se li va il·luminar, els llavis, encara crispats, van dibuixar un somriure, i la mirada perduda va esdevenir fixa, com si es detingués en una idea.

—Sí, és això —va murmurar—. Aquesta carta que m’havia de perdre potser serà la meva fortuna. Som-hi, Villefort, a la feina!

I, després d’assegurar-se que el detingut ja no es trobava a l’avantcambra, el substitut del procurador del rei va sortir al seu torn i va encaminar-se ràpidament a la casa de la promesa.





VIII


El castell d’If

Mentre travessava l’avantcambra, el comissari de policia va fer un senyal a dos gendarmes, els quals van situar-se a banda i banda de Dantès. Van obrir una porta que comunicava l’apartament del procurador del rei amb el palau de justícia i van recórrer durant una estona un d’aquests grans passadissos foscos que fan estremir els que hi passen encara que no tinguin cap motiu per estremir-se.

De la mateixa manera que l’apartament de Villefort es comunicava amb el palau de justícia, el palau de justícia ho feia amb la presó, llòbrec edifici adossat al palau, totes les obertures del qual donen al campanar d’Accoules, que s’aixeca al davant.

Després de moltes giravoltes pel corredor, Dantès va trobar-se davant d’una porta amb una finestreta de ferro. El comissari de policia va trucar-hi tres cops amb un picaporta, i a Dantès va fer-li l’efecte que els hi clavaven al cor. La porta va obrir-se, els dos gendarmes van empènyer lleugerament el presoner, que encara vacil·lava, el jove va travessar el temible llindar i la porta va tancar-se sorollosament darrere seu.

Dantès respirava un aire diferent, un aire mefític i dens: es trobava a la presó.

Van conduir-lo a una habitació bastant neta, però enreixada i tancada amb forrellat. L’aspecte de la cel·la no va inspirar-li un temor excessiu. D’altra banda, les paraules del procurador del rei, pronunciades amb una veu que, a Dantès, li havia semblat plena d’interès, li ressonaven a les orelles com una dolça promesa d’esperança.

Ja eren les quatre quan havien portat Dantès a la cel·la. Era, com ja hem dit, el primer de març; el presoner va trobar-se aviat, doncs, envoltat per la fosca.

Aleshores, el sentit de l’oïda va afinar-se per compensar el de la vista, que ja resultava inútil: quan sentia el més petit soroll, convençut que anaven a posar-lo en llibertat, Dantès s’aixecava ràpidament i feia un pas cap a la porta; aviat, però, el soroll s’allunyava i moria en una altra direcció, i el jove tornava a seure a l’escambell.

Finalment, vora les deu de la nit, quan Dantès ja començava a perdre l’esperança, va sentir un altre soroll, que, aquell cop, semblava dirigir-se a la seva cel·la. En efecte, al corredor, van ressonar passes i van aturar-se davant de la seva porta, una clau va girar al pany, els forrellats van grinyolar i la massissa barrera de roure va obrir-se, deixant veure de cop i volta l’enlluernadora claror de dues torxes en la cel·la obscura.

A la llum de les torxes, Dantès va veure brillar els sabres i els mosquetons de quatre gendarmes.

Havia avançat dues passes, però va quedar-se immòbil en veure l’augment de força.

—¿Vénen a buscar-me? —va preguntar.

—Sí —va respondre un dels gendarmes.

—¿De part del senyor substitut del procurador del rei?

—Suposo que sí.

—Bé —va dir Dantès—, estic preparat per seguir-los.

La convicció que anaven a buscar-lo de part del senyor de Villefort eliminava qualsevol temor del desgraciat jove. Va avançar, doncs, tranquil, sense cap recel i ell mateix va situar-se al mig de l’escorta.

Un carruatge esperava a la porta del carrer. El cotxer es trobava al seu seient amb un oficial al costat.

—¿És per a mi aquest cotxe? —va preguntar Dantès.

—Sí, és per a vostè —li va respondre un dels gendarmes—. Pugi.

Dantès va voler fer alguna observació, però la portella va obrir-se i va sentir que l’empenyien. No tenia ni la possibilitat ni solament la intenció d’oferir resistència, i, en un instant, va trobar-se assegut a l’interior del vehicle, entre dos gendarmes. Els altres dos van seure a la banqueta del davant, el pesat carruatge va començar a rodar amb un soroll sinistre.

El presoner va mirar les finestretes: estaven enreixades, no havia fet sinó canviar de presó. La diferència era que aquesta rodava i, rodant, el transportava a un destí ignorat. A través d’uns barrots tan junts que amb prou feines hi podies passar la mà, Dantès va adonar-se que seguien el carrer Caisserie i que, pel de Saint-Laurent i el de Taramis, baixaven al moll.

Aviat, a través dels barrots del vehicle i els del monument a prop del qual es trobaven, va veure brillar els llums de la Consigna.

El vehicle es va aturar, l’oficial va baixar i va acostar-se al cos de guàrdia; va sortir-ne una dotzena de soldats i van formar un corredor. A la claror dels fanals del port, Dantès veia brillar els fusells.

«¿Despleguen una força militar com aquesta per mi?», va preguntar-se.

Obrint la porta tancada amb clau, l’oficial, encara que sense pronunciar ni una paraula, va respondre la pregunta, perquè Dantès va veure que les dues fileres de soldats formaven un camí des del carruatge al port.

Els dos gendarmes asseguts a la banqueta del davant van baixar els primers; després, van fer-lo baixar a ell, seguit pels que tenia al costat. Van dirigir-se a una llanxa que un mariner de la duana mantenia al costat del moll amb una cadena. Els soldats van veure passar Dantès amb un posat de curiositat embadocada. En un instant, van instal·lar-lo a la popa de l’embarcació, sempre entre els quatre gendarmes, mentre l’oficial es quedava a proa. Una violenta sacsejada va allunyar la llanxa de la vora, quatre tripulants van remar vigorosament cap al Pilón. Com a resposta a un crit llançat des de la barca, van abaixar la cadena que tanca el port, i Dantès va trobar-se en el que s’anomena el Frioul, és a dir fora del port.

La primera reacció del presoner en trobar-se a l’aire lliure havia estat d’alegria. L’aire és gairebé la llibertat. Va respirar, doncs, a plens pulmons la brisa vivaç que porta a les ales totes les olors desconegudes de la nit i del mar. Aviat, tanmateix, va amollar un sospir: passava davant d’aquella Réserve on havia estat tan feliç aquell mateix matí durant l’hora que havia precedit l’arrest. A través de l’obertura il·luminada de dues finestres, li arribava el soroll joiós d’un ball.

Dantès va ajuntar les mans, va alçar els ulls al cel i va pregar.

La barca continuava el seu camí. Havia deixat enrere la Tête-de-Mort, es trobava en front de l’ansa del Pharo i anava a doblar la bateria, una maniobra incomprensible per a Dantès.

—¿Però, on em porten? —va preguntar a un dels gendarmes.

—Ho sabrà de seguida.

—Tanmateix…

—Ens han prohibit donar-li cap explicació.

Dantès era mig soldat: preguntar a uns subordinats que tenien prohibit respondre-li va semblar-li una cosa absurda, i va callar.

Els pensaments més estranys van passar-li aleshores pel cap: com que no podien fer una ruta llarga amb una barca semblant, ni hi havia cap vaixell ancorat a la banda a la qual es dirigien, va pensar-se que anaven a deixar-lo en un punt de la costa allunyat i dir-li que quedava en llibertat. No l’havien lligat, no havien fet cap intent de posar-li les manilles, i allò li semblava de bon auguri. ¿No li havia dit, d’altra banda, el substitut, que s’havia portat tan bé amb ell, que no havia de témer res si no pronunciava el nom de Noirtier? ¿No havia destruït, Villefort, davant seu, la perillosa carta, l’única prova que hi havia contra ell?

Va esperar, doncs, mut i pensarós, provant de foradar la foscor de la nit amb els seus ulls de mariner exercitat en les tenebres i acostumat als espais oberts.

Havien deixat a la dreta l’illa Ratonneau, on brillava un far, i navegant gairebé a frec de la costa, havien arribat a l’altura de l’ansa dels Catalans. L’energia de les mirades del presoner va redoblar-se: allí estava Mercedes, i, a cada moment, a Dantès, li semblava veure aparèixer a la vora del mar l’ombra indecisa i vaga d’una dona.

¿Com era possible que un pressentiment no digués a Mercedes que el seu amor es trobava a tres-centes passes d’ella?

Als Catalans, només brillava una llum. Calculant-ne la posició, Dantès va adonar-se que il·luminava l’habitació de la promesa. Mercedes era l’única que vetllava en la petita colònia. Si llançava un crit fort, la jove podria sentir-lo.

Una falsa vergonya li ho va impedir. ¿Què dirien aquells homes que se’l miraven si el sentien cridar com un insensat?

Va quedar-se, doncs, mut i amb els ulls clavats en la llum. Mentrestant, la barca continuava el seu camí, però el presoner no pensava en la barca sinó en Mercedes.

Un accident de la costa va fer desaparèixer la llum. Dantès va girar-se i va veure que la llanxa es dirigia a alta mar.

Mentre mirava la llum, absort en els seus pensaments, els tripulants havien substituït els rems per les veles, i, aleshores, l’embarcació avançava impulsada pel vent.

Malgrat la repugnància de Dantès a fer noves preguntes al gendarme, se li va acostar i va agafar-li una mà.

—Company —li va dir—, en nom de la seva consciència i de la seva condició de soldat, li prego que tingui pietat de mi i que em respongui. Sóc el capità Dantès, un francès bo i lleial, per bé que acusat de no sé quina traïció. ¿On em porten? Digui-m’ho i, paraula de marí, em sotmetré al meu deure i em resignaré al meu destí.

El gendarme va gratar-se una orella, va mirar el seu company. Aquest va fer un gest que, més o menys, volia dir: en el punt on ens trobem, em sembla que tant se val. El gendarme va girar-se cap a Dantès.

—¿És marsellès i marí, i em pregunta on anem?

—Sí, perquè, paraula d’honor, ho ignoro.

—¿I no s’ho imagina?

—Gens ni mica.

—No és possible.

—L’hi juro per allò més sagrat que tinc al món. Respongui’m, per pietat.

—¿I la consigna que m’han donat?

—La consigna no li prohibeix dir-me el que sabré d’aquí a deu minuts, mitja hora o potser una hora. I m’estalviarà segles d’incertesa fins aleshores. Li ho demano com a un amic: miri, no vull ni revoltar-me ni fugir. D’altra banda, no puc. ¿On anem?

—Si no té una bena als ulls o no ha sortit mai del port de Marsella, ha d’endevinar on va.

—No.

—Aleshores, miri al seu voltant.

Dantès va aixecar-se, va dirigir la mirada al punt cap al qual semblava avançar la llanxa, i, a unes cent canes davant seu, va veure aixecar-se la roca negra i àrdua al cim de la qual, com una superfetació del sílex, hi ha el tètric castell d’If.

Aquesta forma estranya, aquesta presó al voltant de la qual regna un terror tan profund, aquesta fortalesa, que alimenta Marsella amb lúgubres tradicions des de fa tres-cents anys, apareixent de cop al davant de Dantès, que ni solament hi pensava, va fer-li l’efecte que el patíbul produeix a un condemnat a mort.

—Ah, Déu meu, el castell d’If! —va exclamar—. ¿I què hi anem a fer?

El gendarme va somriure.

—¿Suposo que no m’hi porten per tancar-m’hi? —va continuar Dantès—. El castell d’If és una presó d’Estat, destinada solament als grans culpables polítics. Jo no he comès cap crim. ¿És que hi ha jutges d’instrucció o magistrats d’alguna mena, al castell d’If?

—Només hi ha, suposo —li va respondre el gendarme—, un governador, escarcellers, una guarnició i bones parets. Au, au, amic, no es faci tant el sorprès. A veure si acabaré creient que m’agraeix la complaença burlant-se de mi.

Dantès va prémer la mà del gendarme com si anés a trencar-la-hi.

—Vol dir, doncs, que em porten al castell d’If per tancar-m’hi.

—És probable —va respondre el gendarme—, però, en tot cas, no cal que em premi la mà amb tanta força.

—¿Sense cap més investigació, sense cap més formalitat?

—Les formalitats ja han estat enllestides, la investigació, feta.

—¿Així, malgrat la promesa del senyor de Villefort…?

—Jo no sé si el senyor de Villefort li ha fet cap promesa —va dir el gendarme—. El que sé és que anem al castell d’If. Eh! ¿Què fa? Ep, companys, ajudeu-me!

Amb un moviment ràpid com un llampec, que, tanmateix, l’ull experimentat del gendarme havia previst, Dantès havia volgut llançar-se al mar. Quatre mans vigoroses, però, van agafar-lo a l’instant que saltava del fons de la barca.

Va caure-hi de nou, cridant de ràbia.

—Bé! —va exclamar el gendarme, posant-li un genoll al pit—. Bé! Vet aquí com manté la seva paraula de marí. Perquè et refiïs de les mosques mortes! Doncs, bé, amic meu, faci un moviment, un de sol, i li clavo una bala al cap. He desobeït la primera consigna, però, l’hi asseguro, no passarà el mateix amb la segona.

I va abaixar la carrabina contra Dantès, que va sentir el contacte de la punta del canó a la templa.

Per un instant, va tenir la intenció de fer el moviment prohibit i acabar violentament amb la desgràcia inesperada que se li havia llançat a sobre i l’havia aferrat de cop i volta amb urpes de voltor. Precisament, però, perquè la desgràcia era inesperada, Dantès va pensar que no podia durar. A més, va recordar les promeses del senyor de Villefort, i, també, si hem de dir-ho tot, aquella mort al fons d’una llanxa i a mans d’un gendarme va semblar-li lletja i pobra.

Va deixar-se caure, doncs, al fons de la barca mentre llançava un udol de ràbia i es mossegava els punys amb fúria.

Gairebé al mateix moment, una topada violenta va sacsejar la llanxa. Un dels tripulants va saltar a la roca que la petita embarcació acabava de tocar, una corda va grinyolar mentre es desenrotllava al voltant d’una politja, i Dantès va comprendre que havien arribat i que amarraven l’esquif.

Efectivament, els guardians, que l’agafaven alhora pel braç i pel coll del vestit, van obligar-lo a aixecar-se i a desembarcar, i van estirar-lo cap a l’escala de la porta de la ciutadella, mentre l’oficial, armat amb un mosquetó amb baioneta, els seguia.

Dantès, d’altra banda, no va oferir cap resistència inútil: la seva lentitud era més deguda a la inèrcia que a l’oposició; estava atordit i trontollava com un borratxo. Va tornar a veure soldats escalonats sobre un talús abrupte, va sentir uns esglaons que l’obligaven a aixecar els peus, va adonar-se que travessava una porta i que aquesta es tancava darrere seu; tot, però, maquinalment, com a través d’una boira, sense distingir res amb claredat. Ja no veia ni el mar, aquest immens dolor dels presoners, que miren l’espai amb la terrible sensació de trobar-se impotents per travessar-lo.

Van aturar-se un moment i ell va intentar asserenar-se. Va mirar al seu voltant: es trobava en un pati quadrat, format per quatre altes muralles; se sentia el pas lent i regular dels sentinelles, i, cada cop que aquests passaven davant els reflexos que la claror de dues o tres llums que brillaven a l’interior del castell projectava sobre les muralles, es veien centellejar els canons dels fusells.

Van esperar allí cosa de deu minuts. Com que estaven segurs que Dantès ja no podia fugir, els gendarmes l’havien deixat. Semblaven esperar ordres; aquestes van arribar.

—¿On és el presoner? —va preguntar una veu.

—Aquí —van respondre els gendarmes.

—Que em segueixi, vaig a conduir-lo al seu allotjament.

—Endavant —van dir els gendarmes, empenyent Dantès.

El presoner va seguir el guia, que va conduir-lo, en efecte, a una sala gairebé subterrània, les muralles nues i relluents de la qual semblaven impregnades d’un vapor de llàgrimes. Col·locat a sobre d’un escambell, una mena de fanal amb la metxa nedant en un greix fètid il·luminava les parets lluents del sinistre recinte i permetia que Dantès pogués veure el personatge que el guiava, una espècie d’escarceller subaltern, mal vestit i malcarat.

—Aquesta nit, la passarà aquí —va dir—. És tard i el senyor governador ja és al llit. Demà, quan es desperti i llegeixi les ordres sobre vostè, potser el canviarà de domicili. Mentrestant, aquí té pa, aigua en aquest càntir i palla en aquell racó; tot el que un presoner pot desitjar. Bona nit.

I, abans que Dantès hagués tingut temps d’obrir la boca per respondre-li, que hagués vist on l’escarceller deixava el pa, que s’hagués adonat d’on es trobava el càntir o que hagués dirigit la mirada al racó on l’esperava la palla destinada a servir-li de llit, l’altre havia agafat el fanal i, tancant la porta, havia privat el presoner de la claror groguenca que li havia mostrat, com a la llum d’un llampec, les parets regalimoses de la presó.

Aleshores va trobar-se sol enmig de les tenebres i del silenci, sota les voltes llòbregues de les quals sentia el fred glacial al front ardent.

Quan els primers raigs de sol van il·luminar una mica l’antre, l’escarceller va tornar amb l’ordre de deixar el presoner on es trobava. Dantès no havia canviat de lloc. Una mà de ferro semblava haver-lo clavat al mateix punt on s’havia aturat la nit abans; l’única diferència era que l’embotornament de les parpelles causat pel vapor humit de les llàgrimes li amagava els ulls. Estava immòbil i mirava a terra.

Havia passat així tota la nit, sense dormir gens ni mica.

L’escarceller se li va acostar, va girar al seu voltant, però va semblar que Dantès no el veia.

Va clavar-li un cop a l’espatlla. Dantès va estremir-se i va sacsejar el cap.

—¿No ha dormit, doncs? —va preguntar-li l’escarceller.

—No ho sé —va respondre Dantès.

L’altre va mirar-lo amb sorpresa.

—¿No té gana?

—No ho sé —va tornar a respondre Dantès.

—¿Vol alguna cosa?

—Voldria veure el governador.

L’escarceller va arronsar-se d’espatlles i va sortir.

Dantès va seguir-lo amb els ulls, va allargar els braços cap a la porta entreoberta, però aquesta va tancar-se.

Aleshores va semblar que un llarg sanglot li destrossava el pit. Les llàgrimes van brollar igual que dos rierols; va llançar-se a terra i, amb el front contra el paviment, va pregar durant molta estona, repassant tota la seva vida passada i preguntant-se quin crim havia comès durant una existència encara tan jove, que es mereixés un càstig tan cruel.

El dia va transcórrer així. Amb prou feines va menjar una mica de pa i va beure unes gotes d’aigua. Adés es quedava assegut i absort en els seus pensaments, adés feia voltes per la cel·la com un animal salvatge tancat en una gàbia de ferro.

Un pensament, sobretot, el revoltava: al llarg de la travessia, durant la qual, ignorant el lloc on el portaven, s’havia mantingut tan serè i tranquil, hauria pogut llançar-se deu vegades al mar, i, un cop a l’aigua, gràcies a la seva habilitat com a nedador, que feia d’ell un dels bussejadors més hàbils de Marsella, hauria pogut desaparèixer sota l’aigua, escapar dels guardians, arribar a la costa, fugir, amagar-se en alguna caleta deserta, esperar-hi un vaixell genovès o català, arribar a Itàlia o a Espanya, i, des d’allí, escriure a Mercedes perquè anés a reunir-se amb ell. Guanyar-se la vida, fos on fos, no li causava inquietud. Els bons marins són rars pertot arreu. A més, parlava italià com un toscà, castellà com un fill de Castella la Vella. Hauria viscut lliure, feliç amb Mercedes i el pare, perquè aquest també hauria anat a reunir-se amb ell, mentre que ara es trobava empresonat, tancat al castell d’If, en aquella presó infranquejable, sense saber què passava amb el seu pare ni amb Mercedes, i tot perquè havia cregut en la paraula de Villefort. N’hi havia per tornar-se boig, i Dantès es rebolcava sobre la palla fresca que li havia portat l’escarceller.

L’endemà, l’escarceller va entrar a la mateixa hora.

—¿Què? ¿Està més raonable que ahir?

Dantès no va respondre.

—Va, va —digué l’escarceller—, una mica de coratge. ¿Vol alguna cosa que estigui al meu abast? Au, digui-m’ho.

—Vull parlar amb el governador.

—Eh! —va respondre l’altre amb impaciència—, ja li vaig dir que això és impossible.

—¿Per què és impossible?

—Perquè el reglament de la presó no permet que un presoner ho demani.

—¿Què es permet, doncs, aquí? —va preguntar Dantès.

—Una millor alimentació, pagant, passejar i, a vegades, llibres.

—No necessito llibres, no tinc cap gana de passejar i trobo bo el menjar. Per tant, només vull una cosa: veure el governador.

—Si continua empipant-me repetint sempre la mateixa cançó —va dir l’escarceller—, no tornaré a portar-li menjar.

—Doncs, bé —li va respondre Dantès—, si no tornes a portar-me menjar, em moriré de fam, això és tot.

El to en què Dantès va pronunciar aquestes paraules va demostrar a l’escarceller que morir faria feliç el presoner. Ara bé, com que tot presoner, fet i fet, significa uns deu sous diaris, aproximadament, de benefici per a l’escarceller, el de Dantès va calcular el dèficit que significaria per a ell la mort del jove i va endolcir una mica la veu:

—Escolti, això que vol és impossible, no torni, doncs, a demanar-ho perquè mai no s’ha donat el cas que el governador hagi anat a la cel·la d’un presoner perquè aquest ho hagi sol·licitat. Si es porta bé, li permetran passejar-se, i pot ser que un dia, durant el passeig, passi el governador. Aleshores, vostè podrà preguntar-li el que vulgui. Si li respon o no, és cosa d’ell.

—¿Quant de temps hauré d’esperar, però, perquè aquesta oportunitat es presenti?

—Ah, dimoni! —va exclamar l’escarceller—. Un mes, tres mesos, sis mesos, potser un any…

—És massa —digué Dantès—, el vull veure immediatament.

—Ep! —va dir l’escarceller—. No s’encaparri en un sol desig impossible o s’haurà tornat boig abans de quinze dies.

—¿Ho dius de debò?

—Sí, la bogeria comença sempre així, aquí en tenim un exemple: oferint contínuament un milió al governador a canvi de la llibertat, el clergue que vivia abans que vostè en aquesta habitació va perdre la xaveta.

—¿I quant de temps fa que va sortir-ne?

—Dos anys.

—¿Van deixar-lo en llibertat?

—No, van ficar-lo en una masmorra.

—Escolta —va dir Dantès—, jo no sóc pas un mossèn ni estic boig. Potser m’hi tornaré, però, desgraciadament, a hores d’ara, encara tinc el cap sencer: vaig a fer-te una altra proposició.

—¿Quina?

—No t’oferiré un milió, jo, perquè no te’l podria donar. T’oferiré, però, cent escuts si, el primer cop que vagis a Marsella, vas als Catalans i portes una carta a una jove que es diu Mercedes; bé, ni solament una carta, només dues línies.

—Si portava aquestes dues línies i em descobrien, perdria la meva plaça, amb un sou de mil lliures anuals, sense comptar els beneficies i el menjar. Pot comprendre, doncs, que seria un perfecte imbècil si m’arrisqués a perdre mil lliures per guanyar-ne tres-centes.

—Entesos —va replicar Dantès—, escolta’m, doncs, i recorda bé això: si refuses de portar dues línies a Mercedes o, almenys, d’avisar-la que sóc aquí, un dia t’esperaré amagat darrere la porta i, quan entris, et trencaré el cap amb aquest escambell.

—¿Amenaces? —va exclamar l’escarceller, reculant una passa i posant-se a la defensiva—. Decididament, s’ha begut el seny! El mossèn va començar igual. En tres dies, estarà xalat del tot, com ell. Sort que, al castell d’If, tenim masmorres.

Dantès va aixecar l’escambell i va fer-lo girar al voltant del cap.

—Està bé, està bé —va dir l’escarceller—. Com que ho vol de totes totes, avisarem el governador.

—En bona hora! —digué Dantès, deixant l’escambell a terra i seient-hi a sobre, amb el cap cot i la mirada perduda, com si hagués enfollit de veritat.

L’escarceller va sortir i, al cap d’un instant, va tomar amb quatre soldats i un caporal.

—Per ordre del governador —va dir—, baixeu el presoner al pis de sota.

—A la masmorra, doncs —va dir el caporal.

—A la masmorra: cal posar els bojos amb els bojos.

Els quatre soldats van agafar Dantès, que va caure en una mena d’atonia i va seguir-los sense resistència. Van fer-li baixar quinze esglaons i van obrir la porta d’una masmorra. Dantès va entrar-hi mentre murmurava:

—Té raó, cal posar els bojos amb els bojos.

La porta va tancar-se. Dantès, allargant els braços, va avançar fins que va tocar la paret. Aleshores va seure en un racó i va quedar-se immòbil mentre els ulls, habituant-se a poc a poc a la fosca, començaven a distingir els objectes. L’escarceller tenia raó: havia anat de poc que Dantès no hagués embogit.





IX


La tarda de les esposalles

Villefort, com ja hem dit, havia reprès el camí de la plaça del Grand-Cours, i, quan va entrar a casa de la senyora de Saint-Méran, va trobar que els convidats, que havia deixat encara a taula, havien passat al saló i prenien cafè.

Renée l’esperava amb una impaciència compartida per la resta dels reunits. Fou acollit, per tant, amb una aclamació general.

—I bé, tallacaps, pilar de l’Estat, Brut reialista —va exclamar un d’ells—, ¿què ha passat?

—¿Què? ¿Ens amenaça un nou règim del Terror? —va preguntar un altre.

—¿L’ogre de Còrsega ha sortit de la caverna? —va fer un tercer.

—Senyora marquesa —va dir Villefort, acostant-se a la futura sogra—, vinc a demanar-li excuses per haver-me vist obligat a deixar-los així… ¿Em concediria l’honor, senyor marquès, de dir-li unes paraules en privat?

—Ah! ¿Així la cosa és realment greu? —va preguntar la marquesa, adonant-se del gest de preocupació de Villefort.

—Tant que em veig obligat a acomiadar-me de vostès per uns quants dies. Ja poden veure, doncs —va dir, adreçant-se a Renée—, que la cosa és força greu.

—¿Se’n va, senyor? —va exclamar Renée, incapaç d’amagar l’emoció que li produïa la inesperada notícia.

—Desgraciadament, sí, senyoreta —va respondre Villefort—, és necessari.

—¿I a on va? —va preguntar la marquesa.

—Això és un secret de la justícia, senyora. Tanmateix, si algú dels presents té un encàrrec per París, un amic meu hi anirà aquest vespre i el farà de gust.

Tothom va mirar-se.

—¿M’ha demanat una petita entrevista, oi?

—Sí, passem al seu gabinet, si li plau.

El marquès va agafar Villefort pel braç i va sortir amb ell.

—I bé —va preguntar-li quan van arribar al gabinet—, ¿què passa? Parli.

—Coses que em semblen d’allò més greus i que exigeixen la meva partença immediata cap a París. Ara, marquès, excusi’m per la indiscreta brutalitat de la pregunta: ¿té rendes de l’Estat?

—Tinc tota la fortuna en bons: entre sis-cents mil i set-cents mil francs.

—Doncs, bé, marquès, vengui-se’ls o s’arruïnarà.

—¿Com vol que me’ls vengui des d’aquí?

—¿Té un agent de banca, no?

—Sí.

—Doni’m una carta per a ell i que vengui sense perdre ni un minut, ni solament un segon. Potser arribaré fins i tot massa tard.

—Diable! —va dir el marquès—. No perdem, doncs, el temps.

Va seure a l’escriptori i va redactar una carta per al seu agent de canvi en la qual li ordenava de vendre a tot preu.

—Ara que ja tinc aquesta —va dir Villefort, ficant-se-la amb cura a la cartera—, en necessito una altra.

—¿Per a qui?

—Per al rei.

—¿Per al rei?

—Sí.

—Però jo no m’atreveixo a assumir la responsabilitat d’escriure així a Sa Majestat.

—No l’hi demano a vostè, sinó que li encarrego que la demani al senyor de Salvieux. Cal que em doni una carta amb l’ajuda de la qual pugui arribar a Sa Majestat sense sotmetre’m a les formalitats d’una demanda d’audiència, que poden fer-me perdre un temps preciós.

—¿Però no compta vostè amb el ministre de Justícia, que té el privilegi d’entrar tothora a les Tulleries i que pot fer-li d’intermediari per arribar fins al rei tant de dia com de nit?

—Sí, sens dubte, però no vull compartir amb un altre el mèrit de la notícia que porto. ¿Ho comprèn? El ministre em relegaria tranquil·lament a un segon pla i m’arrabassaria tot el benefici de l’assumpte. Només li diré una cosa, marquès: si arribo el primer a les Tulleries, la meva carrera quedarà assegurada, perquè hauré fet un servei al rei que ell no podrà oblidar.

—En aquest cas, estimat, vagi a fer l’equipatge. Mentrestant, jo crido Salvieux i li faig escriure la carta que ha de servir-li de passi.

—Bé, no perdi temps, perquè, d’aquí a un quart d’hora, cal que em trobi en camí.

—Faci parar la calessa davant la porta.

—No cal dir que haurà d’excusar-me amb la marquesa, ¿oi? I també amb la senyoreta de Saint-Méran, a la qual abandono amb una profunda pena en un dia com aquest.

—Trobarà totes dues al meu gabinet i podrà acomiadar-se’n.

—Mil vegades gràcies, ocupi’s de la carta.

El marquès va tocar la campaneta, un lacai va aparèixer.

—Digui al comte de Salvieux que l’espero —i va afegir, adreçant-se a Villefort—: vagi-se’n.

—Bé, torno de seguida.

I Villefort va sortir corrents. A la porta, però, va pensar que l’espectacle d’un substitut del procurador del rei caminant precipitadament podia alterar la calma de tota una ciutat; va reprendre, doncs, el seu pas habitual, d’allò més digne.

A la porta de casa seva, va veure, enmig de la fosca, una mena de fantasma blanc que l’esperava, dret i immòbil.

Era la bella noia catalana, que, sense notícies d’Edmond, s’havia escapat del Pharo cap al tard per anar a esbrinar personalment la causa de la detenció del promès.

Quan Villefort s’acostava, ella va separar-se de la muralla en la qual s’havia recolzat i va barrar-li el pas. Dantès havia parlat de la seva promesa al substitut, i Mercedes no va haver de dir qui era perquè Villefort la reconegués. Li va sorprendre la bellesa i la dignitat de la dona, i, quan aquesta va preguntar-li què havia passat amb el seu promès, va semblar-li que ella era la jutgessa, i ell, l’acusat.

—L’home del qual em parla és un gran culpable —va dir bruscament Villefort—, i no puc fer res per ell, senyoreta.

Mercedes va amollar un sanglot, i, quan Villefort va intentar passar de llarg, va aturar-lo una segona vegada.

—Digui’m, almenys, on es troba —va pregar—, i si és mort o viu.

—No ho sé. Ja no és cosa meva —va respondre Villefort.

I, molest per la mirada penetrant i l’actitud de súplica de Mercedes, va rebutjar-la, va entrar a casa i va tancar ràpidament la porta, com si volgués deixar fora el dolor que li causaven.

El dolor, però, no es deixa rebutjar fàcilment. Com la sageta mortal de la qual parla Virgili, l’home ferit se l’emporta amb ell. Villefort va entrar i va tancar la porta, però, al seu torn, quan va arribar al saló, les cames van flaquejar-li, va amollar un sospir que semblava un sanglot i va deixar-se caure en una butaca.

Aleshores, al fons d’aquell cor malalt va néixer la primera llavor d’una úlcera mortal. Va semblar-li que l’home que sacrificava a la seva ambició, l’innocent que pagava per la culpabilitat del propi pare de Villefort, se li apareixia, pàl·lid i amenaçador, allargant la mà a la seva promesa, tan pàl·lida com ell, per acusar-lo i causar-li un penediment no pas de la mena que agita el malalt amb la fúria de la fatalitat antiga, sinó d’aquella que, com un brunziment sord i dolorós, colpeja el cor en certs moments i el fereix amb el record d’una acció passada, provocant una nafra, els lancinants dolors de la qual causen un mal que es va aprofundint fins a la mort.

Aleshores encara va haver-hi un instant de vacil·lació en l’esperit d’aquell home. Ja havia demanat diverses vegades la pena de mort sense experimentar altra emoció que la de la lluita del jutge amb l’acusat; i els reus, executats gràcies a la seva eloqüència fulminant, que havia arrossegat els jutges o el jurat, no li havien deixat cap mena de rosec a la consciència, perquè eren culpables o almenys Villefort ho creia així. Aquell cop, però, la cosa era molt diferent: acabava d’aplicar la pena de presó perpètua a un innocent, un innocent que anava a ser feliç i del qual destruïa no solament la llibertat sinó també la felicitat: aquell cop no era jutge sinó botxí.

Mentre ho pensava, sentia el batec sord que hem descrit, i que li era desconegut fins aleshores, ressonant-li al cor i omplint-li el pit de vagues aprensions. Com el violent dolor instintiu que adverteix el ferit, que mai no s’acostarà sense tremolar el dit a la ferida oberta i sagnant abans que aquesta no s’hagi tancat.

Però la ferida de Villefort era de les que no cicatritzen, o que només ho fan per reobrir-se encara més sagnants i doloroses que abans.

Si, en aquell moment, la dolça veu de Renée li hagués ressonat a l’orella per demanar-li pietat, si la bella Mercedes hagués entrat i li hagués dit «En nom de Déu que ens mira i que ens jutja, torni’m el meu promès», el front de Villefort, ja mig doblegat per la necessitat, s’hauria inclinat del tot, i el substitut del procurador, amb les mans glaçades, afrontant el risc que allò podia suposar-li, hauria signat l’ordre de posar Dantès en llibertat. Tanmateix, el murmuri de cap veu no va trencar el silenci, la porta només va obrir-se per donar entrada al criat de Villefort, que venia a dir-li que els cavalls de posta ja eren enganxats a la calessa de viatge.

Villefort va aixecar-se o més aviat va saltar com un home que acaba de triomfar en una lluita interior, va anar ràpidament al secreter, va ficar-se a les butxaques tot l’or que hi havia en un dels calaixos i va voltar un moment per l’habitació, esverat, agafant-se el front amb la mà i articulant paraules incoherents. Finalment, en adonar-se que el criat acabava de posar-li l’abric sobre les espatlles, va sortir, va pujar ràpidament al vehicle i va ordenar lacònicament que passessin per la casa del senyor de Saint-Méran, al carrer del Grand-Cours.

El desgraciat Dantès estava condemnat.

Com el senyor de Saint-Méran li havia promès, Villefort va trobar la marquesa i Renée al gabinet. En veure Renée, el jove va estremir-se perquè va pensar-se que la noia anava a demanar-li un altre cop la llibertat de Dantès. Però, ai!, cal dir-ho per a vergonya del nostre egoisme: a la bella jove només la preocupava una cosa, la partença de Villefort.

L’estimava, i ell se n’anava al moment d’esdevenir el seu promès. Villefort no podia assegurar quan tornaria, i Renée, en lloc de compadir Dantès, va maleir l’home que, amb el seu crim, la separava de Villefort.

¿Què havia de dir, doncs, Mercedes?

A la cantonada del carrer de la Loge, la pobra noia havia trobat Fernand, que l’havia seguit; havia tornat als Catalans i, morta d’angoixa, desesperada, s’havia llançat al llit. Agenollat a la vora del jaç, Fernand li havia agafat la mà glaçada, que Mercedes no va pensar a retirar, i l’hi cobria de petons ardents dels quals la noia ni s’adonava.

Va passar la nit aixi. El llum va apagar-se quan es va consumir l’oli. Mercedes no va advertir la fosca, com no havia advertit la llum, i va fer-se de dia sense que la noia tampoc se n’adonés. El dolor li havia posat una bena als ulls que només li deixava veure Edmond.

—Ah, és vostè! —va dir finalment, girant-se cap a Fernand.

—No l’he deixat des d’ahir al vespre —va respondre ell amb un sospir dolorós.

El senyor Morrel no s’havia donat per vençut: s’havia assabentat que havien portat Dantès a la presó després de l’interrogatori. Aleshores havia anat a casa de tots els seus amics, s’havia presentat a la de les persones de Marsella que podien tenir influència, però ja s’havia escampat el rumor que havien detingut el jove per agent bonapartista, i, com que, aleshores, fins i tot els més agosarats consideraven un somni insensat qualsevol temptativa de Napoleó per accedir de nou al tron, l’armador només havia trobat fredor, por o refús pertot arreu, i se n’havia tornat desesperat a casa, confessant-se, però, que la situació era greu i que ningú no podia fer-hi res.

Per la seva banda, Caderousse estava molt inquiet i turmentat. En lloc de sortir com el senyor Morrel, en lloc d’intentar alguna cosa en favor de Dantès, a qui, d’altra banda, no podia ajudar, s’havia tancat amb dues ampolles de vi de Cassis i havia provat d’ofegar la inquietud emborratxant-se. En l’estat d’esperit en què es trobava, però, amb dues ampolles no en tenia prou per ensopir-se. Massa ebri, doncs, per anar a buscar més vi, i massa poc perquè l’embriaguesa li esborrés els records, recolzat sobre una taula coixa, davant les ampolles buides, veia ballar a la llum de la candela de ble llarg tots els espectres que Hoffmann va escampar com una pols negra i fantàstica sobre els seus manuscrits xops de ponx.

L’únic que no se sentia ni angoixat ni inquiet era Danglars; fins i tot estava content perquè s’havia venjat d’un enemic i s’assegurava a bord del Pharaon el lloc que tenia por de perdre. Danglars era un d’aquests homes calculadors que neixen amb una ploma darrere l’orella i un tinter en lloc de cor. Per a ell, en aquest món, tot era qüestió de restar o multiplicar, una xifra li semblava molt més valuosa que un home si aquella podia augmentar el total que aquest podia disminuir.

Danglars, doncs, s’havia ficat al llit a l’hora habitual i dormia tranquil·lament.

Villefort, després de rebre la carta del senyor de Salvieux, fer un petó a cada galta a la senyoreta Renée, besar la mà de la senyora de Saint-Meran i estrènyer la del marquès, recorria el camí de posta en direcció a Aix.

El vell Dantès es moria de dolor i d’inquietud.

Quant a Edmond, ja sabem què li havia passat.





X


El petit gabinet de les Tulleries

Abandonem Villefort a la carretera de París, on, gràcies als guies triples que paga, se salta les etapes, i, a través dels dos o tres salons que el precedeixen, entrem al petit gabinet de les Tulleries, el de la finestra cintrada, tan conegut per haver estat el favorit de Napoleó i de Lluís XVIII, i per ser avui el de Lluís Felip.

Allí, en aquell gabinet, assegut al davant d’una taula de noguera que havia portat de Harwell, i que, per una d’aquestes manies característiques dels grans personatges, apreciava d’una manera particular, el rei Lluís XVIII escoltava sense gaire atenció un home de cinquanta a cinquanta-dos anys, de cabells grisos, amb aspecte aristocràtic i escrupolosament vestit, tot anotant al marge un volum d’Horaci, en l’edició de Gryphius[13], força incorrecta per bé que apreciada, i que es prestava molt a les sagaces observacions filològiques de Sa Majestat.

—¿Què deia, doncs, senyor? —va preguntar el rei.

—Que estic d’allò més inquiet, Majestat.

—¿Que ha somiat, per casualitat, set vaques grasses i set vaques flaques?

—No, perquè això només ens anunciaria set anys d’abundància i set d’escassetat, i, amb un rei tan previsor com Sa Majestat, no cal témer la penúria.

—¿De quina altra plaga es tracta, doncs, benvolgut Blacas?

—Majestat, crec, tinc tots els motius per creure que s’està formant una tempesta al Sud.

—Doncs, bé, benvolgut duc —va respondre Lluís XVIII—, em sembla mal informat. Sé positivament que, al contrari, fa molt bon temps per aquella banda.

A Lluís XVIII, malgrat que era una persona aguda, li agradaven els acudits fàcils.

—Encara que només fos per tranquil·litzar un servidor fidel —va dir el senyor de Blacas—, ¿no podria, majestat, enviar al Llenguadoc, a la Provença i al Delfinat, homes segurs perquè li fessin un informe sobre l’esperit d’aquestes tres províncies?

—Canimus surdis[14] —va respondre el rei mentre continuava anotant el seu Horaci.

—Pot tenir perfectament raó comptant amb el bon esperit de França, majestat —va fer el cortesà, rient, perquè semblés que entenia l’hemistiqui del poeta de Venúsia—, però temo que no m’equivoco gens ni mica si recelo que es produeixi alguna temptativa desesperada.

—¿De part de qui?

—De Bonaparte, o almenys del seu partit.

—Benvolgut Blacas, amb els seus terrors no em deixa treballar.

—I Sa Majestat, amb la seva seguretat, no em deixa dormir a mi.

—Esperi, benvolgut, esperi, tinc una nota molt bona sobre el Pastor cum traheret[15]; esperi, ja continuarà després.

Va haver-hi un instant de silenci durant el qual Lluís XVIII va apuntar, amb una lletra tan menuda com era possible, una nova nota al marge del seu Horaci.

—Continuï, estimat duc —va dir un cop escrita la nota i aixecant-se amb l’aspecte satisfet de l’home que creu haver tingut una idea en comentar la d’un altre—, continuï, l’escolto.

—Majestat —va dir Blacas, que havia concebut per un moment l’esperança d’utilitzar Villefort en benefici propi—, em veig obligat a dir que el que m’inquieta no són simples rumors desproveïts de fonament o notícies sense confirmar. Una persona com cal, que mereix tota la meva confiança, encarregada per mi de vigilar les províncies del sud —el duc va vacil·lar quan deia això—, acaba d’arribar per dir-me: un gran perill amenaça el rei. Aleshores, majestat, he vingut immediatament.

—Mala ducis avi domum[16] —va continuar Lluís XVIII mentre seguia anotant.

—¿M’ordena que no insisteixi en aquest tema, majestat?

—No, estimat duc, però allargui la mà.

—¿Quina?

—La que vulgui, cap allà, a l’esquerra.

—¿Aquí, majestat?

—Li dic a l’esquerra i vostè busca a la dreta: vull dir a la meva esquerra. Ja hi és. Ha de trobar-hi l’informe d’ahir del ministre de la policia… Però, esperi, vet aquí el senyor Dandré en persona, ¿oi que m’ha dit el senyor Dandré? —el va interrompre Lluís XVIII, adreçant-se a l’uixer, que acabava d’anunciar, en efecte, el ministre de policia.

—Sí, majestat, el senyor baró Dandré —va respondre l’uixer.

—Exacte, baró —va continuar Lluís XVIII amb un somriure imperceptible—. Entri, baró, i conti al duc el que sap de més recent sobre el senyor de Bonaparte. No ens amagui res de la situació per greu que sigui. A veure: ¿l’illa d’Elba és un volcà i en veurem sortir la guerra flamejant i eriçada: bella, hòrrida bella[17]?

El senyor Dandré va balancejar-se molt graciosament, recolzant les mans sobre el respatller d’una butaca, i digué:

—¿Ha tingut la bondat de consultar l’informe d’ahir, majestat?

—Sí, sí, però digui al duc en persona, que no aconsegueix trobar-lo, què hi posava. Detalli-li el que fa l’usurpador a la seva illa.

—Senyor —va dir el baró al duc—, tots els seus servidors han de congratular-se de les notícies recents que ens arriben de l’illa d’Elba. Bonaparte…

El senyor Dandré va mirar Lluís XVIII, que, ocupat escrivint una nota, ni solament va aixecar el cap.

—Bonaparte —va continuar el baró— s’avorreix mortalment. Es passa dies sencers mirant com treballen els seus miners de Porto Longone.

—I es grata per distreure’s —va dir el rei.

—¿Es grata? —va preguntar el duc—. ¿Què vol dir, majestat?

—Això, estimat duc. ¿Oblida, doncs, que el gran home, l’heroi, el semidéu pateix una malaltia de la pell, que el devora, el prurigo[18]?

—Això no és tot, senyor duc —va continuar el ministre de la policia—, estem gairebé segurs que, d’aquí a poc temps, l’usurpador s’haurà tornat boig.

—¿Boig?

—Com una cabra: el cervell se li afebleix. Ara plora a llàgrima viva, ara es cargola de riure. Altres vegades, es passa hores a la costa, llançant còdols a l’aigua, i, quan el còdol fa cinc o sis rebots, ell sembla tan satisfet com si hagués guanyat un altre Marengo o un nou Austerlitz. Aquests, suposo que hi estarà d’acord, són símptomes de bogeria.

—O de saviesa, senyor baró, o de saviesa —va dir Lluís XVIII, rient—. Els grans capitans de l’antiguitat es divertien llançant còdols al mar. Vegi la Vida d’Escipió Africà, de Plutarc.

El senyor de Blacas va quedar-se embadocat entre aquells dos despreocupats. Villefort no havia volgut dir-li-ho tot perquè ningú no li robés el benefici sencer del seu secret, però li havia dit prou per causar-li greus inquietuds.

—Va, va, Dandré —va dir Lluís XVIII—, Blacas encara no ha quedat convençut; passi a la conversió de l’usurpador.

El ministre de la policia va fer una inclinació.

—¿Conversió de l’usurpador? —va murmurar el duc, mirant el rei i Dandré, que s’alternaven com dos pastors de Virgili—. ¿L’usurpador s’ha convertit?

—Absolutament, benvolgut duc.

—¿Convertit a què, però?

—Als bons principis; expliqui això, baró.

—Vet aquí el que ha passat, senyor duc —va dir el ministre amb tota la seriositat del món—: últimament, Napoleó va passar revista als seus soldats i, com que dos o tres dels seus vells grognards, com ell els anomena, van manifestar el desig de tornar a França, va acomiadar-los tot exhortant-los a servir el seu bon rei; aquestes van ser les seves paraules, ho sé del cert.

—I bé, Blacas, ¿què li sembla? —va dir el rei, triomfant, deixant de compulsar un instant el voluminós escoliasta obert davant seu.

—Jo dic, majestat, que el senyor ministre de la policia o jo ens equivoquem, però, com que és impossible que sigui el ministre de la policia, donat que és l’encarregat de la seguretat i l’honor de Sa Majestat, és probable que l’error sigui meu. Tanmateix, jo, de Sa Majestat, interrogaria la persona de la qual li he parlat; fins i tot em permetré insistir que li faci aquest honor.

—Amb molt de gust. Sota els seus auspicis, duc, rebré qui vostè vulgui, però vull fer-ho amb proves a la mà. ¿Té un informe més recent, senyor ministre? Aquest és del 29 de febrer i ja som a 3 de març!

—No, majestat, però n’espero un d’un moment a l’altre. Sóc fora del despatx des d’aquest matí i potser ha arribat durant la meva absència.

—Vagi a la prefectura i, si no n’hi ha cap, doncs, bé, aleshores faci’n un —va continuar, rient, Lluís XVIII—. ¿No és el procediment habitual?

—Oh, majestat! —va exclamar el ministre—. Gràcies a Déu, sobre aquest informe no cal inventar res. Cada dia arriben als nostres despatxos munts de denúncies d’allò més detallades, que provenen d’una multitud de pobres diables que esperen una mica d’agraïment per uns serveis que no ens fan, però que voldrien fer-nos. Aposten a l’atzar i esperen que, un dia, algun esdeveniment inesperat donarà una mena de realitat a les seves prediccions.

—Molt bé, senyor —va dir Lluís XVIII—, vagi i pensi que l’estic esperant.

—Serà només anar i venir, majestat. En deu minuts tornaré a ser aquí.

—I jo, majestat —va dir el senyor de Blacas—, vaig a buscar el meu missatger.

—Esperi, home, esperi —digué Lluís XVIII—. Realment, Blacas, cal que li canviï l’escut: li donaré una àguila amb les ales esteses, subjectant amb les urpes una presa que intenta debades escapar, amb aquesta divisa: Tenax.

—Escolto, majestat —va respondre el senyor de Blacas, rosegant-se els punys d’impaciència.

—Voldria consultar-li sobre aquest passatge: Molli fugies anhelitu[19]. Es tracta del cérvol que fuig davant del llop, ¿sap? ¿No és vostè caçador i un expert en batudes de llops? ¿Què li sembla, des d’aquest doble punt de vista, el molli anhelitu?

—Admirable, majestat, però el meu missatger és com aquest cérvol, perquè acaba de fer 220 llegües amb la posta, amb prou feines en tres dies.

—També són ganes de cansar-se i amoïnar-se, benvolgut duc, quan tenim el telègraf[20], que no necessita més que tres o quatre hores i sense que el seu alè pateixi gens ni mica.

—Ah, majestat, recompensa ben malament aquest pobre jove, que ve de tan lluny i amb tant d’entusiasme per donar un avís útil. Encara que només sigui perquè me’l recomana el senyor de Salvieux, rebi’l bé, li ho suplico.

—¿El senyor de Salvieux, el camarlenc del meu germà?

—El mateix.

—Efectivament, està a Marsella.

—M’escriu des d’allí.

—¿I també li parla d’aquesta conspiració?

—No, però em recomana el senyor de Villefort i m’encarrega que l’hi faci arribar, majestat…

—¿El senyor de Villefort? —va exclamar el rei—. ¿Aquest missatger es diu, doncs, Villefort?

—Sí, majestat.

—¿I és ell qui ve de Marsella?

—En persona.

—¿Per què no me n’ha dit el nom de seguida? —va preguntar el rei, deixant aflorar a les fesomies un començament d’inquietud.

—Em pensava que el nom li era desconegut, majestat.

—No, no, Blacas. És un esperit seriós, educat, sobretot ambiciós, i, redéu, vostè coneix de nom el seu pare.

—¿El seu pare?

—Sí, Noirtier.

—¿Noirtier, el girondí? ¿Noirtier, el senador?

—Sí, exacte.

—¿I ha col·locat el fill d’un home semblant, majestat?

—Blacas, amic meu, no entén res. Li he dit que Villefort era ambiciós; per situar-se, sacrificarà el que calgui, fins i tot el pare.

—¿He de fer-lo entrar, doncs, majestat?

—Ara mateix, duc. ¿On és?

—Deu esperar-me a baix, al meu cotxe.

—Vagi a buscar-me’l.

—Hi vaig corrents.

El duc va sortir amb la vivacitat d’un jove; l’ardor del seu reialisme sincer el convertia en un xicot de vint anys.

Lluís XVIII va quedar-se sol, va tornar a dirigir la mirada al seu Horaci i va murmurar: Iustum et tenacem propositi virum[21].

El senyor de Blacas va pujar tan de pressa com havia baixat. A l’avantcambra, però, es va veure obligat a invocar l’autoritat del rei. La roba polsosa de Villefort, el seu vestit, que no s’ajustava gens ni mica al de la cort, havien provocat la susceptibilitat del senyor de Brezé, al qual va sorprendre molt que el jove tingués la pretensió d’aparèixer amb aquella fila davant del rei. Però el duc va eliminar totes les dificultats amb una sola frase: ordre de Sa Majestat. I, malgrat les observacions que va continuar fent el mestre de cerimònies per qüestió de principis, Villefort va ser introduït.

El rei estava assegut on l’havia deixat el duc. En obrir la porta, Villefort va trobar-se’l de cara. El primer que va fer el jove magistrat va ser aturar-se.

—Entri, senyor de Villefort —va dir el monarca—, entri.

Villefort va saludar i va avançar unes passes, esperant que el rei l’interrogués.

—Senyor de Villefort —va continuar Lluís XVIII—, el duc de Blacas m’assegura que vostè ens ha de dir una cosa important.

—El senyor duc té raó, majestat, i espero, majestat, que ho reconeixerà.

—D’entrada i primer de tot, senyor: ¿és tan greu el mal, segons vostè, com volen fer-me creure?

—A mi, majestat, em sembla urgent. Tanmateix, espero que, gràcies a les diligències que he fet, no sigui irreparable.

—Parli tant com vulgui, senyor —va dir el rei, que començava a deixar-se guanyar per l’emoció que havia trasbalsat la cara del senyor de Blacas i que alterava la veu de Villefort—, parli i, sobretot, comenci pel principi: m’agrada l’ordre en totes les coses.

—Faré un informe fidel, però prego que se m’excusi si el trasbals enfosqueix una mica les meves paraules en algun moment.

Una mirada al rei després d’aquest exordi insinuant va assegurar a Villefort que comptava amb la benvolença de l’august interlocutor, i va continuar:

—Majestat, he arribat a París tan de pressa com he pogut per informar que, en l’acompliment de les meves funcions, he descobert no pas un d’aquests complots vulgars i sense conseqüències, com se n’ordeix cada dia als nivells més baixos del poble i de l’exèrcit, sinó una veritable conspiració, una tempesta que amenaça ni més ni menys que el tron. L’usurpador, majestat, arma tres vaixells, medita algun projecte, potser insensat, però, tot i això, potser també terrible. A hores d’ara, deu haver abandonat l’illa d’Elba. Ignoro cap a on va, però, sens dubte, vol intentar desembarcar a Nàpols, a les costes de la Toscana o potser fins i tot a França. No ignora, majestat, que el sobirà de l’illa d’Elba ha conservat relacions amb Itàlia i França.

—Sí, senyor, ho sé —va dir el rei, molt emocionat—, i, fins i tot últimament hem tingut notícies de reunions bonapartistes celebrades al carrer Saint-Jacques. Continuï, però, ¿com ha obtingut aquests detalls?

—Majestat, són el resultat d’un interrogatori a què vaig sotmetre un home de Marsella al qual vigilava fa temps i que vaig fer arrestar el mateix dia de la meva partença; l’home, un mariner turbulent i d’un bonapartisme que em resultava sospitós, va estar en secret a l’illa d’Elba i va veure-hi el gran mariscal, que va encarregar-li una missió verbal per a un bonapartista de París del qual no vaig poder fer-li dir el nom. La missió consistia a encarregar aquest bonapartista que preparés l’opinió de la gent per a un retorn (observi, majestat, que són paraules de l’interrogatori), per a un retorn per força pròxim.

—¿I on es troba, aquest home? —va preguntar Lluís XVIII.

—A la presó, majestat.

—¿I la cosa va semblar-li greu?

—Tan greu, majestat, que, tot i que l’esdeveniment em va sorprendre durant una festa de família, el mateix dia del meu prometatge, vaig abandonar-ho tot, promesa i amics, i vaig ajornar-ho per venir a dipositar als peus de Sa Majestat les meves temences i la confirmació de la meva lleialtat.

—És veritat —va dir Lluís XVIII—, ¿no hi havia un projecte de matrimoni entre vostè i la senyoreta de Saint-Méran?

—La filla d’un dels seus servidors més fidels, majestat.

—Sí, sí. Tornem, però, al complot, senyor de Villefort.

—Temo, majestat, que no sigui alguna cosa més que un complot, que es tracti d’una conspiració.

—En aquests temps —va dir Lluís XVIII, somrient—, és fàcil planejar una conspiració, però resulta més difícil portar-la a terme, perquè, d’ençà que vaig recobrar el tron dels meus avantpassats, tenim els ulls oberts sobre el present, el passat i el futur alhora. Des de fa deu mesos, els meus ministres redoblen la vigilància perquè el litoral de la Mediterrània estigui ben guardat. Si Bonaparte desembarqués a Nàpols, la coalició sencera s’aixecaria abans que ell arribés ni solament a Piombino; si ho fes a la Toscana, es trobaria en país enemic; si desembarca a França, ho farà només amb un grapat d’homes i el reduirem fàcilment, tenint en compte que la població el detesta. Tranquil·litzi’s, doncs, senyor. Això no obstant, compti amb el nostre reial agraïment.

—Ah, vet aquí el senyor Dandré! —va exclamar el duc de Blacas.

En efecte, en aquell instant, va aparèixer al llindar de la porta el senyor ministre de la policia, pàl·lid, tremolós, amb la mirada vacil·lant, com si acabés de patir un enlluernament.

Villefort va fer un pas per retirar-se, però el senyor de Blacas li va agafar la mà i li ho va impedir.





XI


L’ogre de Còrsega

Davant l’aspecte d’aquell rostre trasbalsat, Lluís XVIII va apartar violentament la taula davant la qual es trobava.

—¿Què li passa, senyor baró? —va exclamar—. Sembla molt alterat. ¿Tenen alguna relació aquest trastorn i aquesta vacil·lació amb el que em deia el senyor de Blacas i que acaba de confirmar-me el senyor de Villefort?

Per la seva banda, el senyor de Blacas s’acostava ràpidament al baró, però el terror del cortesà impedia que triomfés l’orgull de l’home d’estat. Efectivament, en una circumstància com aquella i tenint en compte l’assumpte del qual es tractava, li resultava molt més avantatjós deixar-se humiliar pel prefecte de policia que no pas humiliar-lo ell.

—Majestat… —va balbucejar el baró.

—Bé, ¿què passa? —va preguntar Lluís XVIII.

El ministre de policia, cedint aleshores a la desesperació, va precipitar-se als peus de Lluís XVIII, que va retrocedir una passa mentre arrufava les celles.

—¿Vol parlar d’una vegada?

—Oh, majestat, quina desgràcia tan espantosa! ¿Sóc mereixedor de compassió? No me’n consolaré mai!

—Senyor —va dir Lluís XVIII—, li ordeno que parli.

—Doncs, bé, majestat, l’usurpador va abandonar l’illa d’Elba el 28 de febrer i ha desembarcat el dia 1 de març.

—¿On? —va preguntar vivament el rei.

—A França, majestat, prop d’Antíbol, al golf de Joan.

—L’usurpador ha desembarcat a França, prop d’Antíbol, al golf de Joan, a dues-centes llegües de París, el primer de març, i vostè no se n’assabenta fins avui, 3 de març! Això que em diu, senyor, és impossible: o l’han informat malament o és boig.

—Per desgràcia, majestat, és cert!

Lluís XVIII va fer un gest indicible de còlera i d’espant, i va posar-se dret, com si un cop imprevist li hagués tocat el cor i la cara alhora.

—A França —va exclamar—, l’usurpador és a França! ¿No vigilaven, doncs, aquest home? Vés a saber! Potser estaven d’acord amb ell!

—Oh, majestat —va exclamar el duc de Blacas—, no es pot acusar de traïció un home com el senyor de Dandré. Tots hem estat cecs, majestat, i el ministre de la policia ha compartit la ceguesa general, això és tot.

—Però… Ah, perdó, majestat, perdó, el meu fervor em domina, que Sa Majestat es digni excusar-me —va dir Villefort, callant de cop i fent una inclinació.

—Parli, senyor, parli sense por —va dir Lluís XVIII—, només vostè ens ha previngut de la desgràcia, ajudi’ns a buscar el remei!

—Majestat —digué Villefort—, al sud, detesten l’usurpador, i, em sembla que, si s’arrisca per aquella banda, podem aixecar fàcilment contra ell la Provença i el Llenguadoc.

—Sí, sens dubte, però avança per Gap i Sisteron.

—Avança, avança —va dir Lluís XVIII—, ¿es dirigeix, doncs, a París?

El ministre de la policia va guardar silenci, cosa que equivalia a una confessió absoluta.

—I el Delfinat, senyor —va preguntar el rei a Villefort—, ¿creu que podem revoltar-lo com la Provença?

—Em sap greu haver de confessar, majestat, una veritat cruel, però l’esperit del Delfinat no és, ni de bon tros, el de la Provença o el del Llenguadoc. Els muntanyesos són bonapartistes, majestat.

—Ell estava, doncs, ben informat —va murmurar Lluís XVIII—. ¿Quants homes l’acompanyen?

—No ho sé, majestat —va dir el ministre de la policia.

—¿Què vol dir que no ho sap? ¿Ha oblidat informar-se d’això? —va fer Lluís XVIII, i va afegir amb un somriure demolidor—: Pel que es veu, es tracta d’un detall de poca importància.

—No podia informar-me’n, majestat; el despatx portava simplement l’anunci del desembarcament i de la ruta seguida per l’usurpador.

—¿I com li ha arribat, aquest despatx?

El ministre va ajupir el cap i va posar-se vermell com un tomàquet.

—Pel telègraf, majestat —va balbucejar.

Lluís XVIII va avançar una passa i va plegar els braços com ho hauria fet Napoleó.

—Així —va dir—, una coalició de set exèrcits fa caure aquest home; un miracle del cel m’instal·la de nou al tron dels meus pares després de vint-i-cinc anys d’exili; durant aquests vint-i-cinc anys, estudio, sondejo i analitzo els homes i les coses d’aquesta França que m’havien promès, i tot plegat perquè, un cop assolits els meus desigs, una força que tenia a les meves mans, esclati i em destrossi!

—És la fatalitat, majestat —va murmurar el ministre, adonant-se que, amb un pes com aquell, lleuger per al destí, n’hi havia prou per esclafar un home.

—Aleshores, el que deien de nosaltres els nostres enemics és veritat! ¿No hem après res, no hem oblidat res? Si m’haguessin traït, com van fer amb ell, encara em consolaria. ¿Trobar-me, però, enmig de persones elevades per mi a les dignitats que ostenten, que havien de vetllar per mi amb més fervor que per elles mateixes, perquè la meva sort és la seva, que abans de mi no eren res, que després de mi no seran res, i morir miserablement per incapacitat, per ineptitud? Ah, senyor, té tota la raó: d’això, se’n diu fatalitat!

El ministre es mantenia inclinat suportant l’espantós anatema, el senyor de Blacas s’eixugava el front cobert de suor, i Villefort somreia interiorment perquè s’adonava que la seva importància augmentava.

—Caure —continuava Lluís XVIII, que des del primer instant havia sondat el precipici sobre el qual trontollava la monarquia—, caure i assabentar-te per telègraf que caus! Oh, m’estimaria més pujar al patíbul del meu germà Lluís XVI que baixar així l’escalinata de les Tulleries, fet fora pel ridícul… Vostè no sap què és el ridícul a França, i tanmateix hauria de saber-ho.

—Majestat, majestat —va murmurar el ministre—, per pietat!

—Acosti’s, senyor de Villefort —va continuar el rei, adreçant-se al jove, que, dret, immòbil i en segon pla, considerava la marxa de la conversa en la qual surava esmaperdut el destí d’un regne—, acosti’s i digui a aquest senyor que podíem saber abans el que ell ignorava.

—Majestat, era materialment impossible endevinar els projectes que aquell home amagava a tothom.

—Materialment impossible! Sí, vet aquí una gran frase, senyor. Desgraciadament, amb les grans frases passa el mateix que amb els grans homes, les tinc ben apamades. Materialment impossible per a un ministre que disposa d’una administració, de serveis, d’agents, de confidents i de cent cinquanta mil francs de fons secrets, saber què passa a seixanta llegües de les costes de França! Doncs, bé, aquí té aquest senyor, que no disposa de cap d’aquests recursos, aquí té aquest senyor, un simple magistrat, que en sabia molt més que vostè amb tota la seva policia, i que hauria salvat la meva corona si hagués tingut, com vostè, el dret de dirigir un telègraf.

La mirada del ministre de la policia va girar-se amb una expressió de profund despit cap a Villefort, que va inclinar el cap amb la modèstia del triomf.

—No ho dic per vostè, Blacas —va continuar Lluís XVIII—, perquè, si bé no ha descobert res, almenys ha tingut la sensatesa de perseverar en la seva sospita: un altre potser hauria considerat la revelació de Villefort insignificant o fins i tot suggerida per una ambició venal.

Aquestes paraules al·ludien a les que el ministre de la policia havia pronunciat amb tanta confiança feia una hora.

Villefort va comprendre el joc del rei. Potser un altre s’hauria deixat emportar per l’embriaguesa de l’elogi; a ell, però, va fer-li por guanyar-se un enemic mortal en la persona del ministre de la policia, tot i que va adonar-se que aquest estava irrevocablement perdut. En efecte, el ministre que, en la plenitud del seu poder, no havia sabut endevinar el secret de Napoleó, podia, en les convulsions de la seva agonia, descobrir el de Villefort: per fer-ho, només li calia interrogar Dantès. En lloc d’aclaparar, doncs, el ministre de la policia, va ajudar-lo.

—Majestat —va dir—, la rapidesa de l’esdeveniment demostra que només Déu podia impedir-lo provocant una tempesta; el que Sa Majestat considera l’efecte d’una profunda perspicàcia per part meva, ha estat degut purament i simplement a l’atzar, i jo l’he aprofitat com un servidor fervorós, això és tot. No m’atribueixi més mèrits que els que em corresponen, majestat, perquè no hagi de rectificar mai la primera idea que s’hagi fet de mi.

El ministre de la policia va donar les gràcies al jove amb una mirada eloqüent i Villefort va comprendre que havia aconseguit el seu objectiu, és a dir que, sense perdre ni una engruna de l’agraïment del rei, acabava de fer-se un amic amb el qual, si es presentava el cas, podria comptar.

—Està bé —va dir el rei—. I ara, senyors —va continuar, adreçant-se al senyor de Blacas i al ministre de la policia—, ja no els necessito i poden retirar-se; el que queda per fer és cosa del ministre de la guerra.

—Sortosament, majestat —va dir el senyor de Blacas—, podem comptar amb l’exèrcit. Sa Majestat sap que els informes diuen que és lleial al govern.

—No em parli d’informes: ara, duc, ja sé la confiança que puc tenir-hi. Ah! A propòsit d’informes, senyor baró, ¿què ha sabut de nou sobre l’afer del carrer Saint-Jacques?

—¿Sobre l’afer del carrer Saint-Jacques? —va exclamar Villefort sense poder contenir-se.

Va aturar-se, però, de cop i volta.

—Perdó, majestat —va continuar—. La meva lleialtat em fa oblidar contínuament no pas el respecte que tinc per Sa Majestat, un respecte profundament gravat al meu cor, sinó les regles de l’etiqueta.

—Digui i faci, senyor —li va respondre Lluís XVIII—, avui s’ha guanyat el dret a fer preguntes.

—Majestat —va dir el ministre de la policia—, precisament avui venia a donar a Vostra Majestat les noves informacions que he recollit sobre l’esdeveniment, quan l’atenció de Vostra Majestat ha estat desviada per la terrible catàstrofe del golf; ara, aquestes informacions ja no tenen cap interès per al rei.

—Al contrari, senyor, al contrari —va dir Lluís XVIII—, em sembla que aquest afer té una relació directa amb el que ens ocupa, i la mort del general Quesnel potser ens posarà sobre la pista d’un gran complot interior.

Quan va sentir el nom del general Quesnel, Villefort va estremir-se.

—En efecte, majestat —va continuar el ministre de la policia—. Tot ens portaria a creure que la mort no és el resultat d’un suïcidi, com havíem pensat a la primeria, sinó d’un assassinat: sembla que el general Quesnel sortia d’un club bonapartista quan va desaparèixer. Un desconegut havia anat a buscar-lo aquell mateix matí i s’havien citat al carrer Saint-Jacques. Desgraciadament, el criat del general, que el pentinava quan el desconegut va ser introduït al gabinet, va sentir clarament que l’home parlava del carrer Saint-Jacques, però no va retenir el número.

A mesura que el ministre de la policia donava aquestes informacions al rei, Villefort, absolutament pendent de les seves paraules, es posava vermell o empal·lidia.

El monarca va girar-se cap a ell.

—¿No opina com jo, senyor de Villefort, que el general Quesnel, al qual es podia considerar afecte a l’usurpador, però que, en realitat, m’era del tot lleial, va morir víctima d’una emboscada bonapartista?

—És probable, majestat —va respondre Villefort—. ¿No se sap, però, res més?

—Seguim la pista de l’home que l’havia citat.

—¿Seguim la pista? —va repetir Villefort.

—Sí, el criat ens en va donar la descripció: un home entre cinquanta i cinquanta-dos anys, morè, amb els ulls negres, celles molt poblades i mostatxo. Anava vestit amb un redingot blau botonat, i portava al trau la roseta de la Legió d’Honor. Ahir, els agents van seguir un individu la descripció del qual corresponia exactament a la que acabo de donar, però el van perdre a la cantonada del carrer Jussienne amb el de Coq-Héron.

Villefort s’havia recolzat al respatller d’una butaca perquè sentia que les cames li flaquejaven a mesura que el ministre de policia parlava. Tanmateix, quan va veure que el desconegut s’havia escapolit, va respirar.

—Busqui aquest home, senyor —va dir el rei al ministre de policia—, perquè si, com tot m’ho fa pensar, el general Quesnel, que ens hauria estat tan útil en aquests moments, ha estat víctima d’un assassinat, vull que els criminals, bonapartistes o no, siguin cruelment castigats.

Villefort va necessitar tota la seva sang freda per no trair el terror que li inspirava la recomanació del sobirà.

—Quina cosa més estranya! —va continuar el rei amb un gest de mal humor—. La policia considera que ja ho ha dit tot afirmant: s’ha comès un assassinat; i que ho ha fet tot quan afegeix: seguim la pista dels culpables.

—Espero, majestat, que es considerarà satisfet, almenys pel que fa a aquest assumpte.

—Bé, ja ho veurem. No el retinc més estona, baró. Vostè, senyor de Villefort, deu estar cansat del llarg viatge, vagi a reposar. Suposo que es quedarà a casa del seu pare, ¿no?

A Villefort, va semblar-li que li agafava un rodament de cap.

—No, majestat —va dir—, m’he instal·lat a l’hotel de Madrid, al carrer de Tournon.

—Suposo, però, que ha vist el pare.

—M’he fet portar primer de tot a casa del senyor de Blacas.

—¿Anirà, almenys, a visitar-lo?

—No ho crec, majestat.

—Ah, és clar! —va dir Lluís XVIII, que va somriure per demostrar que aquelles preguntes reiterades no havien estat fetes sense intenció—. Oblidava que no es fa amb el senyor Noirtier, i que això és un altre sacrifici per la causa reial pel qual és necessari que jo el recompensi.

—La bondat que em demostra, majestat, és un premi que supera tant totes les meves ambicions, que no tinc res més a demanar al rei.

—No hi fa res, senyor, i nosaltres no l’oblidarem, estigui tranquil. Mentrestant —va dir el sobirà traient-se la creu de la Legió d’Honor, que portava habitualment sobre el vestit blau, al costat de la de Sant Lluís, per sobre de la placa de l’orde de Notre-Dame del Mont Carmel i de sant Llàtzer, i va donar-la a Villefort—, mentrestant, agafi aquesta creu.

—S’equivoca, majestat —va dir Villefort—, aquesta creu és la d’oficial.

—Caram, senyor —va dir Lluís XVIII—, agafi aquesta mateix; no tinc temps de demanar-ne una altra. Vostè, Blacas, ocupi’s de fer lliurar el títol al senyor de Villefort.

Una llàgrima d’orgullosa alegria va humitejar els ulls de Villefort; va agafar la creu i va besar-la.

—¿I ara, quines són les ordres que em farà l’honor de donar-me, majestat?

—Prengui’s el descans que necessita i pensi que, sense força a París per servir-me, por resultar-me de gran utilitat a Marsella.

—D’aquí a una hora, majestat, hauré sortit de París —va dir Villefort, fent una reverència.

—Adéu, senyor —va dir el rei—, i, si jo l’oblidés, perquè la memòria dels reis és curta, no tingui por de fer-me recordar… Senyor baró, ordeni que vagin a buscar el ministre de la guerra. Blacas, quedi’s.

—Ah, senyor —va dir el ministre de la policia a Villefort, sortint de les Tulleries—, ha entrat per la porta gran, farà carrera.

«¿Serà llarga?», va preguntar-se Villefort mentre saludava el ministre, que havia arribat al final de la seva, i buscava amb la mirada un cotxe per tornar a l’hotel.

Un fiacre travessava el moll, Villefort fa fer-li un senyal, el vehicle s’acostà. El jove va donar-li l’adreça, va deixar-se caure al seient i s’abandonà als seus somnis d’ambició.

Al cap de deu minuts, havien arribat. Villefort va encarregar que li tinguessin preparats els cavalls per dues hores més tard i va demanar que li servissin el dinar.

Anava a seure a taula quan la campaneta de la porta va sonar sota una mà franca i ferma; el criat va anar a obrir i Villefort va sentir una veu que pronunciava el seu nom.

«¿Qui pot saber ja que sóc aquí?», va preguntar-se el jove.

Aleshores va entrar el criat.

—¿Què passa? —va preguntar-li Villefort—. ¿Qui ha trucat? ¿Qui em demana?

—Un desconegut que no vol dir el nom.

—¿Un desconegut que no vol dir el nom? ¿I què vol de mi?

—Parlar amb el senyor.

—¿Amb mi?

—Sí.

—¿Ha dit el meu nom?

—Perfectament.

—¿Quin aspecte té, aquest desconegut?

—És un home d’una cinquantena d’anys, senyor.

—¿Baix? ¿Alt?

—Aproximadament de la talla del senyor.

—¿Ros o morè?

—Morè, molt morè: cabells negres, ulls negres, celles negres.

—¿I el vestit? —va preguntar vivament Villefort—. ¿Com va vestit?

—Amb un gran redingot negre cordat de dalt a baix; porta la Legió d’Honor.

—És ell —va murmurar Villefort, empal·lidint.

—Caram! —va dir, apareixent a la porta, l’individu del qual ja hem donat dos cops la descripció—. Quants compliments! ¿És costum a Marsella que els fills facin fer avantcambra als pares?

—Pare! —va exclamar Villefort—. No m’havia, doncs, equivocat… ja sospitava que era vostè.

—Aleshores, si sospitaves que era jo —va continuar el nouvingut, deixant el bastó en un racó i el barret a sobre d’una cadira—, permet-me que et digui, estimat Gérard, que no és gaire amable per la teva part haver-me fet esperar així.

—Deixi’ns, sols, Germain —va dir Villefort.

El criat va sortir, donant visibles mostres de sorpresa.





XII


Pare i fill

El senyor Noirtier, perquè era ell, en efecte, qui acabava d’entrar, va seguir amb els ulls el criat fins que aquest va tancar la porta; després, tement sens dubte que no escoltés des de l’avantcambra, va anar a obrir darrere seu: la precaució no era inútil, i la rapidesa amb la qual Germain va retirar-se va demostrar que no estava lliure del pecat que va perdre els nostres primers pares. El senyor Noirtier va ocupar-se personalment d’anar a tancar la porta de l’avantcambra, va fer el mateix amb la del dormitori, va passar el forrellat i va tornar per allargar la mà a Villefort, que havia seguit tots aquells moviments amb una sorpresa de la qual encara no s’havia refet.

—Caram, estimat Gérard —va dir al jove, mirant-lo amb un somriure el significat del qual resultava bastant difícil de definir—, ¿que no t’alegres de veure’m?

—Per descomptat que sí, pare —va dir Villefort—, i molt. Estava, però, tan lluny de sospitar la seva visita, que m’ha atordit una mica.

—Però, amic meu —va continuar el senyor Noirtier mentre seia—, em sembla que jo podria dir-li el mateix. ¿Com és això? M’anuncia el seu prometatge a Marsella per al 28 de febrer, i el 3 de març es troba a París.

—Si sóc a París, pare —va dir Gérard, acostant-se al senyor Noirtier—, no se’n queixi, perquè he vingut per vostè i potser aquest viatge el salvarà.

—¿Ah, sí? —va dir el senyor Noirtier, recolzant-se despreocupadament a la butaca on es trobava assegut—. Expliqui’m això, senyor magistrat, deu ser curiós.

—¿Ha sentit parlar d’un cert club bonapartista del carrer de Saint-Jacques, pare?

—¿Al número 53? Sí, jo en sóc el vicepresident.

—La seva sang freda, pare, m’esgarrifa.

—¿Què vols, estimat? Quan has estat proscrit pels montagnards[22], has sortit de París amagat en un carro de palla i t’han empaitat per les landes de Bordeus els policies de Robespierre, t’acostumes a moltes coses… Continua, doncs: ¿què ha passat en aquest club del carrer de Saint-Jacques?

—El que ha passat és que van fer-hi anar el general Quesnel, i que el general Quesnel, que havia sortit a les nou del vespre de casa seva, va ser trobat dos dies després al Sena.

—¿I qui li ha contat aquesta història tan interessant?

—El rei en persona, senyor.

—Doncs, bé, jo, a canvi de la seva història —va dir Noirtier—, vaig a donar-li una notícia.

—Em sembla que ja sé el que va a dir-me, pare.

—Ah! ¿Així ja sap que Sa Majestat l’emperador ha desembarcat?

—Silenci, pare, si li plau, primer per vostè i després per mi. Sí, ja sabia aquesta notícia, fins i tot la sabia abans que vostè, perquè, fa tres dies, vaig sortir de Marsella a París com una bala, enrabiat per no poder llançar a dues-centes llegües davant meu el pensament, que em crema el cervell.

—¿Tres dies? Està boig! Fa tres dies, l’emperador encara no havia embarcat.

—No hi fa res, jo coneixia el projecte.

—¿I com és, això?

—Per una carta que li adreçaven a vostè des de l’illa d’Elba.

—¿A mi?

—A vostè, i que jo vaig trobar a la cartera del missatger. Si la carta hagués anat a parar a les mans de qualsevol altre, a hores d’ara, pare, potser, a vostè, ja l’haurien afusellat.

El pare de Villefort va esclafir de riure.

—Caram, caram —va dir—. Sembla que la Restauració ha après de l’imperi la manera de resoldre ràpidament els afers… Afusellat! Va molt de pressa, estimat! ¿I on és, aquesta carta? El conec massa, a vostè, per témer que l’hagi deixat rodar.

—Vaig cremar-la perquè no en quedés cap rastre. Aquella carta era la seva condemna.

—I la ruïna del futur de vostè —va respondre fredament Noirtier—. Sí, ho comprenc, però no he de témer res donat que el meu fill em protegeix.

—Faig una cosa millor, senyor, el salvo.

—Ah, diable! Això es torna més dramàtic. Expliqui’s.

—Senyor, parlem de nou d’aquest club del carrer de Saint-Jacques.

—Sembla que aquest club interessa d’allò més als senyors de la policia. ¿Per què no han buscat millor? L’haurien trobat.

—No l’han trobat però en segueixen la pista.

—És la coneguda frase, ja me la sé; quan la policia no sap res, diu que segueix una pista, i el govern espera tranquil·lament el dia que la policia, amb el cap cot, confessa que l’ha perduda.

—Sí, però han trobat un cadàver; han mort el general Quesnel, i això, en tots els països del món, s’anomena un assassinat.

—¿Un assassinat, diu? Res no demostra, però, que el general hagi estat víctima d’un assassinat: cada dia troben gent al Sena, que s’hi llancen per desesperació o que s’hi ofeguen perquè no saben nedar.

—Pare, sap perfectament que el general Quesnel no va ofegar-se per desesperació, i que un no es banya al Sena al mes de gener. No, no s’enganyi, aquesta mort ha estat qualificada d’assassinat.

—¿I qui l’ha qualificada així?

—El rei en persona.

—El rei! El considerava prou filòsof per comprendre que, en política, l’assassinat no existeix. En política, estimat, ho sap tan bé com jo, no hi ha homes sinó idees, ni sentiments sinó interessos. En política, no mates un home, suprimeixes un obstacle, això és tot. ¿Vol saber com van anar les coses? Doncs, bé, li ho diré. Crèiem que podíem comptar amb el general Quesnel, ens l’havien recomanat des de l’illa d’Elba. Un de nosaltres va a casa seva, l’invita a anar al carrer de Saint-Jacques per assistir a una assemblea on trobarà amics. Hi va, i li exposem tot el pla; la sortida de l’illa d’Elba i el desembarcament projectat. Al final, després d’escoltar-ho tot, de sentir-ho tot, quan ja no queda res per explicar-li, ens respon que és reialista. Tothom es mira. Se li fa jurar que no dirà res. Ho jura, però, realment, amb tanta mala gana que jurar d’aquella manera era temptar Déu. Doncs, bé, malgrat tot, vam deixar-lo sortir lliure, perfectament lliure. Si no va tornar a casa seva, ¿què vol que li digui, estimat? De casa nostra, va sortir-ne. Degué equivocar-se de camí, això és tot. Un assassinat! Realment, Villefort, em sorprèn: un procurador del rei basant una acusació en unes proves tan febles. A mi, mai no m’ha passat pel cap de dir-li, quan vostè exerceix el seu ofici de reialista i fa tallar el cap a un dels meus: fill, ha comès un assassinat! No. He dit: molt bé, senyor, ha aconseguit una victòria; demà, arribarà l’hora de la nostra revenja.

—Vagi, però, amb compte, pare. Quan la prendrem nosaltres, la revenja, serà terrible.

—No l’entenc.

—Vostè compta amb el retorn de l’usurpador.

—Ho confesso.

—S’equivoca, pare, Napoleó no farà ni deu llegües cap a l’interior de França sense ser perseguit, empaitat i enxampat com una fera.

—Benvolgut amic, en aquest moment, l’emperador es troba camí de Grenoble, el 10 o el 12 serà a Lió, i el 20 o el 25, a París.

—Les poblacions es revoltaran…

—Per anar a rebre’l.

—Només compta amb un grapat d’homes, i enviaran contra ell exèrcits sencers.

—Que l’escortaran per tornar a la capital. Realment, estimat Gérard, encara és una criatura. Es considera ben informat perquè el telègraf li diu, tres dies després del desembarcament: «L’usurpador ha desembarcat a Canes amb uns quants homes, l’estem perseguint». ¿On és, però? ¿Què fa? Vostè no en sap res: el persegueixen, vet aquí tot el que sap. Doncs, bé, el perseguiran així fins a París sense disparar ni un tret.

—Grenoble i Lió són ciutats fidels i li oposaran una barrera infranquejable.

—Grenoble li obrirà les portes amb entusiasme, Lió sencera sortirà a rebre’l. Cregui’m, nosaltres estem tan ben informats com vostès, la nostra policia és tan bona com la seva: ¿en vol una prova? Vostè volia ocultar-me el viatge i, tanmateix, jo ja sabia la seva arribada una hora després que passés la barrera; no ha donat l’adreça a ningú tret del postilló, però jo la conec, la prova és que arribo precisament quan es disposa a seure a taula. Truqui, doncs, i demani un segon cobert, dinarem plegats.

—En efecte —va respondre Villefort, mirant el pare amb sorpresa—, en efecte, em sembla ben informat.

—La cosa és ben senzilla, Déu meu! Vostès, que tenen el poder, només disposen dels mitjans que donen els diners; nosaltres, que l’esperem, disposem dels que dóna l’abnegació.

—L’abnegació! —va exclamar Villefort, rient.

—Sí, l’abnegació, així se’n diu, en termes honestos, de l’ambició que espera.

I el pare de Villefort va allargar la mà cap al cordó de la campaneta per cridar ell mateix el criat, donat que el fill no ho feia.

Villefort va agafar-li el braç.

—Esperi, pare —va dir el jove—, falta una cosa.

—Digui.

—Per dolenta que sigui la policia reialista, sap, tanmateix, una cosa terrible.

—¿Quina?

—La descripció de l’home que, el matí del dia que va desaparèixer el general Quesnel, se li va presentar a casa.

—Ah! ¿Sap això, aquesta policia tan bona? ¿I quina és, la descripció?

—Cutis morè, cabells, patilles i ulls negres, redingot blau amb botons fins al mentó, roseta d’oficial de la Legió d’Honor al trau, barret d’ales amples i bastó de jonc.

—Ah, ah! ¿Saben això? —va exclamar Noirtier—. ¿Per què, doncs, en aquest cas, no han enxampat l’home?

—Perquè el van perdre, ahir o abans d’ahir, a la cantonada del carrer Coq-Héron.

—¿No li deia jo que els seus policies són una colla de ximples?

—Sí, però poden enxampar-lo d’un moment a l’altre.

—Sí —va dir Noirtier, mirant despreocupadament al seu voltant—, sempre que aquest home no hagi estat avisat, però, com que ho ha estat —va afegir, somrient—, canviarà de cara i de vestit.

Dit això, va aixecar-se, es va treure el redingot i la corbata, va anar cap a una taula sobre la qual es trobaven preparats els estris del necesser del fill, va agafar una navalla d’afaitar, va ensabonar-se la cara i, amb una mà perfectament segura, va tallar-se les patilles, que proporcionaven un detall tan preciós a la policia.

Villefort l’observava amb un terror no exempt d’admiració.

Després de tallar-se les patilles, Noirtier va pentinar-se els cabells d’una altra manera. En lloc de la seva corbata negra, va agafar-ne una de color que apareixia a la superfície d’una maleta oberta; va canviar el redingot blau i amb botons per un de color marró i acampanat; davant del mirall, va emprovar-se el barret d’ales recollides del jove, va semblar satisfet de com li quedava, i, deixant el bastó de jonc al racó de la xemeneia on l’havia posat, va fer esclafir a la seva mà nerviosa una petita vara de bambú amb la qual el substitut del procurador donava a la seva manera de caminar la desimboltura que n’era una de les principals qualitats.

—I bé! —va dir, girant-se cap al fill estupefacte, un cop enllestit el canvi d’aspecte—. ¿Creus que la teva policia em reconeixerà, ara?

—No, pare —va balbucejar Villefort—. Almenys, això espero.

—Ara, estimat Gérard —va continuar Noirtier—, confio en la teva prudència per fer desaparèixer els objectes que deixo sota la teva custòdia.

—Oh, pot estar tranquil, pare —va dir Villefort.

—Sí, sí! I ara crec que tens raó i que, en efecte, potser m’has salvat la vida. Estigues tranquil, però, et tornaré el favor aviat.

Villefort va moure el cap.

—¿No t’ho creus?

—Espero almenys que s’equivoqui.

—¿Tornaràs a veure el rei?

—És possible.

—¿Vols passar davant seu per un profeta?

—Els profetes de desgràcies són mal rebuts a la cort, pare.

—Sí, però, un dia o altre, se’ls fa justícia, i, suposant que hi hagi una segona restauració, passaràs per un gran home.

—En fi, ¿què he dir-li, al rei?

—Digues-li això: «Majestat, l’enganyen sobre la predisposició de França, sobre l’opinió de les ciutats i sobre l’estat d’esperit de l’exèrcit; el qui vostè anomena a París l’ogre de Còrsega, que anomenen encara l’usurpador a Nevers, ja és Bonaparte a Lió, i l’emperador a Grenoble. Vostè el creu empaitat, perseguit, fugint, però avança amb la velocitat de l’àguila del seu emblema. Els soldats, que vostè creu morts de fam, rebentats de fatiga, disposats a desertar, augmenten com les partícules de neu al voltant de la bola que rodola. Majestat, vagi-se’n, abandoni França al seu amo veritable, a qui no la va comprar sinó conquerir; vagi-se’n, majestat, no pas perquè corri perill, ja que l’adversari és prou fort per tenir clemència, sinó perquè resultaria humiliant per a un descendent de Sant Lluís deure la vida a l’home d’Arcola, Marengo i Austerlitz». Digues-li això, Gérard. O més aviat, no li diguis res: treu importància al teu viatge, no presumeixis del que has vingut a fer i has fet a París; pren un altre cop la posta; si has vingut a tot estrop, torna-te’n volant; entra a Marsella de nit, fica’t a casa per la porta del darrere, queda-t’hi i mostra’t d’allò més dòcil, humil, secret, sobretot d’allò més inofensiu, perquè, aquesta vegada, t’ho juro, actuarem com a gent vigorosa i que coneix els seus enemics. Vagi, fill meu, vagi, estimat Gérard, i, si acata les ordres paternes, o, si ho prefereix, mostra deferència pels consells d’un amic, nosaltres el mantindrem en el seu lloc. Serà una manera de salvar-me una segona vegada si la bàscula política torna a situar-lo, a vostè, a dalt, i, a mi, a baix —va afegir Noirtier amb un somriure—. Adéu, estimat Gérard. El pròxim viatge, vingui a hostatjar-se a casa meva.

Dit això, Noirtier se’n va anar amb la tranquil·litat que no l’havia abandonat ni un moment durant aquella entrevista tan difícil.

Villefort, pàl·lid i agitat, va córrer cap a la finestra, va entreobrir la cortina i el va veure passar, impassible i tranquil, entre dos o tres homes de mal aspecte, emboscats a racons i cantonades, que potser es trobaven allí per arrestar l’home de patilles negres, redingot blau i barret d’ales amples.

Villefort va quedar-se així, dret i panteixant, fins que el va veure desaparèixer a la cruïlla de Bussy. Aleshores va ocupar-se dels objectes abandonats pel pare: va amagar al fons de la maleta la corbata negra i el redingot blau, va tòrcer el barret i va entaforar-lo als baixos d’un armari, va trencar en tres bocins el bastó de jonc i va llançar-los al foc. Va posar-se una gorra de viatge, va cridar el servent, va prohibir-li amb una mirada les mil preguntes que l’altre tenia ganes de fer-li, va pagar la factura de l’hotel i va pujar al cotxe, que ja l’esperava amb els cavalls enganxats. A Lió, va assabentar-se que Bonaparte acabava d’entrar a Grenoble, i, enmig de l’agitació que regnava al llarg de la carretera, va arribar a Marsella, dominat per totes les angoixes que s’apoderen del cor de l’home amb l’ambició i els primers honors.





XIII


Els cent dies

El senyor Noirtier era un bon profeta i les coses van anar ràpidament com ell havia dit. Tothom coneix la tornada de l’illa d’Elba, una tornada estranya, miraculosa, que, sense cap exemple en el passat, quedarà probablement sense imitació en el futur.

Lluís XVIII només va provar dèbilment de parar aquell cop tan rude: la poca fe que tenia en els homes li treia la confiança en els esdeveniments. La reialesa, o més aviat la monarquia reconstituïda per ell, va tremolar sobre una base encara insegura, i un sol gest de l’emperador va esfondrar tot l’edifici, barreja informe de vells prejudicis i d’idees noves. Villefort només va aconseguir del rei, doncs, un agraïment no solament inútil de moment sinó fins i tot perillós i la creu d’oficial de la Legió d’Honor, que va tenir la prudència de no lluir, malgrat que el senyor de Blacas, com li havia recomanat el rei, li n’havia fet expedir acuradament.

Napoleó hauria destituït certament Villefort sense la protecció de Noirtier, esdevingut totpoderós a la cort dels Cent Dies, tant pels perills que havia afrontat com pels serveis prestats, així, com li havia promès, el girondí del 93 i senador del 1806, va protegir a qui l’havia protegit abans.

Tot el poder de Villefort va limitar-se, doncs, durant aquella evocació de l’imperi, de la qual, per altra banda, era ben fàcil preveure la segona caiguda, a ofegar el secret que Dantès havia estat a punt de divulgar.

El procurador del rei, acusat de tebior bonapartista, va ser l’únic destituït.

Tanmateix, amb prou feines va quedar restablert el poder imperial, és a dir, tan aviat com l’emperador va ocupar les Tulleries, que Lluís XVIII acabava d’abandonar, i va començar a llençar les seves ordres nombroses i divergents des del petit gabinet —on, seguint Villefort, hem introduït els nostres lectors, i sobre la taula de noguera del qual Napoleó va trobar, encara oberta i mig plena, la tabaquera de Lluís XVIII—, a Marsella, malgrat l’actitud dels seus magistrats, van revifar les brases de la guerra civil, sempre mal apagades al Sud. Va anar de poc que les represàlies no passessin dels esvalots amb els quals els marsellesos van assetjar els reialistes tancats a casa seva, i de les ofenses públiques patides pels que gosaven sortir al carrer.

Per un capgirament d’allò més natural, el digne armador, del qual hem dit que pertanyia al partit popular, va trobar-se al seu torn no direm totpoderós, perquè el senyor Morrel era un home prudent i una mica tímid, com tots els que han fet una lenta i laboriosa fortuna comercial, però sí en situació, tot i superat pels bonapartistes fervorosos que el tractaven de moderat, d’alçar la veu per fer escoltar una reclamació. Aquesta, com s’endevina fàcilment, tenia relació amb Dantès.

Villefort s’havia mantingut dempeus malgrat la caiguda del seu superior. Tanmateix, el seu matrimoni, tot i que continuava decidit, havia estat ajornat fins que els temps esdevinguessin més favorables. Si l’emperador conservava el tron, Gérard necessitava una altra aliança i el pare s’encarregaria de trobar-l’hi; si una segona restauració tornava Lluís XVIII a França, la influència del senyor de Saint-Méran augmentaria encara més, igual que la seva, i la unió esdevindria més convenient que mai.

El substitut del procurador del rei era, doncs, momentàniament el primer magistrat de Marsella, quan, un matí, la seva porta va obrir-se i van anunciar-li la visita del senyor Morrel.

Un altre s’hauria afanyat a sortir a rebre l’armador i, amb la pressa, hauria traït la seva feblesa, però Villefort era un home superior que tenia, si no la pràctica, almenys la intuïció de les coses. Va fer esperar Morrel, com hauria fet sota la restauració, encara que no hagués estat ocupat amb ningú, per la senzilla raó que és habitual que un substitut del procurador del rei faci esperar les visites; al cap d’un quart d’hora, que va dedicar a llegir dos o tres diaris de tendències diverses, va ordenar que fessin entrar l’armador.

El senyor Morrel s’esperava trobar Villefort abatut: va trobar-lo, però, com l’havia vist feia sis setmanes, és a dir tranquil, ferm i en possessió de la freda cortesia, la més infranquejable de les barreres, que separa l’home educat de l’home vulgar.

Havia entrat al despatx de Villefort, convençut que el magistrat es posaria a tremolar en veure’l, i era ell, al contrari, qui se sentia estremit i trasbalsat davant el personatge que l’esperava, recolzat a la taula, amb la mà al mentó i un gest d’interrogació a la cara.

Va aturar-se a la porta. Villefort va mirar-lo com si li costés reconèixer-lo. Finalment, després d’uns segons d’examen i de silenci, durant els quals el digne armador, atabalat, amb el barret a les mans, no sabia què fer, li digué:

—¿El senyor Morrel, oi?

—Sí, senyor, jo mateix —va respondre l’armador.

—Acosti’s, doncs —va continuar el magistrat, fent un gest protector amb la mà—, i digui’m a quina circumstància dec l’honor de la seva visita.

—¿No s’ho imagina, senyor? —va preguntar Morrel.

—No, gens ni mica. Això no treu perquè estigui absolutament disposat a servir-lo, si l’assumpte depèn de mi.

—Depèn absolutament de vostè, senyor —digué Morrel.

—Expliqui’s, doncs.

—Senyor —va continuar l’armador, recobrant la seguretat a mesura que parlava i afermat per la justícia de la seva causa i la claredat de la seva posició—, vostè recorda que, uns quants dies abans que ens assabentéssim del desembarcament de Sa Majestat l’emperador, vaig venir a reclamar-li indulgència per a un desgraciat jove, un mariner, segon a bord del meu vaixell. Si se’n recorda, l’acusaven d’estar en contacte amb l’illa d’Elba. Aquestes relacions, que aleshores eren un crim, són avui dia mèrits. Vostè servia aleshores Lluís XVIII i no va tenir-hi cap mirament: era el seu deure. Avui, serveix Napoleó, senyor, i ara el seu deure és protegir aquell xicot. Vinc, doncs, a preguntar-li què se n’ha fet.

Villefort va fer un esforç evident per dominar el seu trasbals.

—¿Com es diu aquest home? Tingui la bondat de dir-me’n el nom.

—Edmond Dantès.

Evidentment, a Villefort, li feia tanta gràcia sentir pronunciar aquell nom davant seu com haver de suportar, en un duel, el foc de l’adversari a vint-i-cinc passes. Tanmateix, ni solament va parpellejar.

«D’aquesta manera —va dir-se—, ningú no podrà acusar-me d’haver fet de l’arrest del jove una qüestió purament personal».

—¿Dantès? —va repetir—. ¿Dantès, diu?

—Sí, senyor.

Villefort va obrir aleshores un gruixut registre que hi havia en un prestatge al seu costat, va consultar un índex, de l’índex va passar a uns dossiers, i va girar-se cap a l’armador:

—¿Està segur que no s’equivoca, senyor? —va preguntar-li de la manera més natural.

Si Morrel hagués estat un home més subtil o més ben informat sobre aquell assumpte, hauria trobat estrany que el substitut del procurador del rei es dignés respondre-li sobre unes matèries completament alienes a la seva competència; s’hauria preguntat per què Villefort no l’enviava als registres de detinguts, als governadors de presons o al prefecte del departament.

Però Morrel, que buscava en va un Villefort atemorit, en veure que la por semblava absent, només va trobar condescendència: Villefort havia jugat bé.

—No, senyor, no m’equivoco gens ni mica; d’altra banda, fa deu anys que conec aquest pobre noi, i quatre que treballa per a mi. Vaig venir fa sis setmanes, ¿se’n recorda?, a demanar-li clemència, de la mateixa manera que vinc avui a demanar-li justícia per al pobre xicot. Vostè va rebre’m fins i tot força malament i em va respondre amb enuig. Ah, aleshores els reialistes eren durs amb els bonapartistes!

—Senyor —va respondre Villefort, parant el cop amb la rapidesa i sang freda habituals—, jo era reialista perquè creia que els Borbons eren no solament els hereus legítims del tron, sinó també els elegits per la nació, però el retorn miraculós del qual acabem de ser testimonis m’ha demostrat que m’equivocava. El geni de Napoleó ha vençut: el monarca legítim és el monarca estimat.

—En bona hora —va exclamar Morrel amb la seva basta franquesa—, m’agrada sentir-lo parlar així, i auguro que això resultarà beneficiós per a la sort d’Edmond.

—Esperi —va continuar Villefort, fullejant un altre registre—, ja el tinc: es tracta d’un mariner que anava a casar-se amb una noia catalana, ¿oi? Sí, sí, ara ja me’n recordo, la cosa era molt greu.

—¿Què vol dir?

—Vostè sap que, quan el van treure de casa meva, van portar-lo a la presó del palau de justícia.

—Sí, ¿i, doncs?

—Doncs, bé, jo vaig enviar l’informe a París, junt amb els papers que li vam trobar. Era la meva obligació, què vol que li digui…, i vuit dies després de la detenció, van emportar-se el presoner.

—¿Que se’l van emportar? —va exclamar Morrel—. ¿I què n’han pogut fer, del pobre xicot?

—Oh, calmi’s! Deuen haver-lo portat a Fenestrelles, a Pignerol o a les illes de Sainte-Marguerite, el que se’n diu exiliat en termes administratius. Qualsevol matí, el veurà tornar per reprendre el comandament del seu vaixell.

—Que vingui quan vulgui, li guardaré la plaça. ¿Com s’entén, però, que encara no hagi tornat? Em sembla que la primera preocupació de la justícia bonapartista hauria hagut de ser posar en llibertat els empresonats pels reialistes.

—No acusi temeràriament, benvolgut senyor Morrel —va respondre Villefort—, cal procedir legalment en tot. L’ordre de presó va venir de dalt, i d’allí ha de venir també la de llibertat. Amb prou feines fa quinze dies que Napoleó va tornar; les cartes de llibertat tot just deuen haver estat expedides.

—¿No hi ha manera, però, d’accelerar les formalitats ara que hem guanyat? Tinc amics, una certa influència, puc obtenir l’anul·lació de l’arrest.

—No va haver-hi arrest.

—De l’empresonament, doncs.

—En matèria política, no hi ha registre d’empresonament: a vegades, els governs tenen interès a fer desaparèixer un home sense que quedi cap rastre del seu pas; un registre d’empresonament guiaria les investigacions.

—Potser això passava sota els Borbons, però ara…

—Això és sempre així, benvolgut senyor Morrel: els governs se succeeixen i s’assemblen. La màquina penitenciària muntada sota Lluís XIV encara funciona avui, tret de la Bastilla. Pel que fa a l’organització de les seves presons, l’emperador ha estat sempre encara més estricte que el mateix gran rei, i el nombre d’empresonats dels quals no hi ha cap indici als registres és incalculable.

Tanta benvolença hauria dissuadit fins i tot una certesa, i Morrel no tenia ni solament sospites.

—En fi, senyor de Villefort, ¿què m’aconsellaria per accelerar la tornada del pobre Dantès?

—Només una cosa, senyor, faci una petició al ministre de justícia.

—Oh, senyor, ja sabem el que són aquestes peticions: el ministre en rep dues-centes cada dia i no en llegeix ni quatre.

—Sí —va replicar Villefort—, però llegirà una petició enviada per mi, postil·lada per mi i adreçada per mi directament a ell.

—¿I vostè s’encarregaria de fer-la arribar, senyor?

—Amb molt de gust. Dantès podia ser culpable aleshores, però avui és innocent, i el meu deure és tornar la llibertat a qui va ser el meu deure tancar a la presó.

Villefort prevenia així el perill d’una investigació poc probable, però possible, una investigació que el perdria sense remei.

—¿Com s’escriu, però, al ministre?

—Segui aquí, senyor Morrel —va dir Villefort, cedint el seu lloc a l’armador—, jo li dictaré.

—¿Em faria aquest favor?

—Sens dubte. No perdem més temps, ja n’hem perdut prou.

—Sí, senyor. Pensem que el pobre xicot espera, pateix i potser es desespera.

Villefort es va estremir pensant en el presoner, que devia maleir-lo en el silenci i la fosca; ell, però, ja s’havia compromès massa per retrocedir: Dantès havia de ser destrossat entre els engranatges de l’ambició del substitut del procurador.

—Estic preparat, senyor —va dir l’armador, assegut a la butaca de Villefort i amb una ploma a la mà.

Aleshores Villefort va dictar una demanda en la qual, amb un objectiu sens dubte excel·lent, exagerava el patriotisme de Dantès en els serveis que havia fet a la causa bonapartista; segons la petició, Dantès s’havia convertit en un dels agents més actius del retorn de Napoleó. Era evident que, en veure allò, el ministre faria justícia immediatament, si és que ja no havia estat feta.

Enllestida la petició, Villefort la va rellegir en veu alta.

—És això —va dir—, i ara deixi-ho a les meves mans.

—¿Sortirà aviat, la petició, senyor?

—Avui mateix.

—¿Postil·lada per vostè?

—La millor postil·la que hi puc afegir, senyor, és certificar que és veritat tot el que hi diu.

I Villefort va seure al seu torn i va afegir la certificació en un cantó de la sol·licitud.

—¿Què cal fer, ara, senyor? —va preguntar Morrel.

—Esperar, jo responc de tot.

Aquesta seguretat va tornar l’esperança a Morrel. Encantat amb el substitut del procurador, va acomiadar-se i va anar a anunciar al pare de Dantès que no tardaria gaire a reveure el fill.

Quant a Villefort, en lloc d’enviar-la a París, va conservar amb tota cura una petició, que, per salvar Dantès en el present, el comprometia d’una manera espantosa en el futur, suposant una cosa que l’aspecte d’Europa i el gir dels esdeveniments ja permetien intuir: una segona restauració.

Dantès va continuar, doncs, presoner: perdut en les profunditats de la garjola, no va sentir ni el formidable estrèpit de la caiguda del tron de Lluís XVIII, ni el més espantós encara de l’esfondrament de l’imperi.

Villefort, però, ho havia seguit tot amb mirada vigilant, ho havia escoltat tot amb orella atenta. Dues vegades, durant aquella curta resurrecció imperial anomenada els Cent Dies, Morrel havia tornat a la càrrega, insistint sempre en la llibertat de Dantès, i cada vegada Villefort l’havia tranquil·litzat amb esperances i promeses. Finalment va arribar Waterloo. Morrel no va reaparèixer al despatx de Villefort: l’armador havia fet pel seu jove amic tot el que era humanament possible; tornar-ho a intentar sota la segona restauració era comprometre’s inútilment.

Lluís XVIII va pujar de nou al tron. Villefort, per a qui Marsella era plena de records que havien esdevingut remordiments, va demanar i obtenir la plaça vacant de procurador del rei a Tolosa. Quinze dies després d’instal·lar-se a la nova residència, va casar-se amb la senyoreta Renée de Saint-Méran, el pare de la qual tenia més influència que mai a la cort.

Així va ser com Dantès, durant els Cent Dies i després de Waterloo, va continuar tancat, oblidat, si no pels homes, almenys per Déu.

Quan va veure tornar Napoleó a França, Danglars va comprendre tot l’abast del cop que havia assestat a Dantès: la denúncia havia tocat diana, i, com tots els homes amb una certa capacitat per al crim i d’intel·ligència mitjana per a la vida ordinària, va anomenar l’estranya coincidència «un decret de la Providència».

Tanmateix, quan Napoleó va trobar-se de nou a París i la seva veu va ressonar una altra vegada, imperiosa i potent, Danglars va tenir por; esperava veure reaparèixer Dantès a cada moment, un Dantès que ho sabia tot, un Dantès amenaçador i decidit a venjar-se complidament. Aleshores va manifestar al senyor Morrel el desig d’abandonar la navegació i va fer-se recomanar per ell a un negociant espanyol, a l’empresa del qual va entrar com a empleat cap a la fi de març, és a dir deu o dotze dies després de la tornada de Napoleó a les Tulleries. Va anar-se’n, doncs, a Madrid, i no se’n va sentir parlar mai més.

Quant a Fernand, no va entendre res. Dantès no hi era, amb això en tenia prou. ¿Què se n’havia fet? No va intentar esbrinar-ho. Tanmateix, durant el respir que li concedia l’absència de l’altre, va enginyar-se-les d’una banda per enganyar Mercedes sobre els motius d’aquella absència, i de l’altra a rumiar plans d’emigració i de segrest. De tant en tant, també, i eren els moments negres de la seva vida, s’asseia, trist i immòbil com un ocell de presa, a la punta del cap Pharo, el punt des del qual s’albira alhora Marsella i els Catalans, amb el temor de veure tornar per un dels dos camins el jove eixerit, de pas desimbolt, altiu, que havia esdevingut també per a ell missatger d’una dura venjança. Si allò succeïa, Fernand ho tenia decidit: destrossaria el cap a Dantès d’un tret, i a continuació, es deia per acolorir l’assassinat, se suïcidaria. Fernand, però, s’enganyava: no s’hauria matat mai, perquè seguia esperant.

Mentrestant i enmig de tantes fluctuacions doloroses, l’imperi va cridar una última lleva de soldats, i tots els homes en estat de combatre van sortir de França sota la veu estentòria de l’emperador.

Fernand va partir com els altres, abandonant la seva cabana i Mercedes. El turmentava la idea, lúgubre i terrible, que el rival tornés mentre ell era fora i es casés amb la dona que estimava.

Si Fernand hagués pensat a matar-se, ho hauria fet quan va deixar Mercedes.

Les atencions que dedicava a la noia, la pietat que fingia sentir per la seva desgràcia, la cura que prenia d’avançar-se als seus mínims desigs, havien produït l’efecte que sempre provoquen en els cors generosos aquestes aparences de devoció: Mercedes sempre havia estimat Fernand com un amic; ara, a l’amistat, va afegir-se un nou sentiment: l’agraïment.

—Germà —li digué ella mentre lligava la motxilla del recluta a les espatlles del català—, germà meu, l’únic amic que tinc, no es faci matar, no em deixi sola en aquest món on ploro i en el qual em quedaré sola quan vostè no hi sigui.

Aquestes paraules, dites al moment de la partença, van donar una mica d’esperança a Fernand. Si Dantès no tornava, Mercedes podria ser, doncs, seva algun dia.

Mercedes va quedar-se sola en aquella terra nua, que mai no li havia semblat tan àrida, i amb la mar immensa per horitzó. Plorant a llàgrima viva, com la boja de la qual ens conten la dolorosa història, la veien vagar contínuament al voltant del poblet dels Catalans: adés, aturada sota el sol ardent del sud, dreta, immòbil, muda com una estàtua i mirant cap a Marsella; adés, asseguda a la costa, escoltant el lament del mar, etern com el seu dolor, preguntant-se sense parar si no valia més abocar-se, deixar-se caure, obrir l’abisme i deixar-s’hi engolir, que patir les cruels alternatives d’una espera sense confiança.

No va ser valor allò que va faltar-li per realitzar el projecte; va ser la religió el que va ajudar-la i va salvar-la del suïcidi.

Com Fernand, Caderousse també va ser reclutat. Tanmateix, com que tenia vuit anys més que el català i estava casat, no van cridar-lo fins a la tercera lleva i van enviar-lo al servei de costes.

El vell Dantès, ja només sostingut per l’esperança, la va perdre amb la caiguda de l’emperador.

Cinc mesos, dia per dia, després d’haver estat separat del seu fill, i gairebé a la mateixa hora que l’havien arrestat, va retre l’ànima en braços de Mercedes.

El senyor Morrel va fer-se càrrec de les despeses de l’enterrament i va pagar els pobres petits deutes que el vell havia contret durant la malaltia. Hi havia més que bondat en aquella acció, hi havia valor. El sud estava encès, i socórrer, encara que fos en el llit de la mort, el pare d’un bonapartista tan perillós com Dantès era un crim.





XIV


El presoner furiós i el presoner boig

Aproximadament un any després del retorn de Lluís XVIII, va haver-hi una visita del senyor inspector general de presons.

Dantès va sentir la remor i els grinyols dels preparatius des del fons de la masmorra. A dalt, l’estrèpit era fort, però, a baix, el soroll hauria resultat inapreciable per a unes orelles que no haguessin estat les d’un presoner acostumat a escoltar, en el silenci de la nit, l’aranya teixint la seva teranyina i la caiguda periòdica de la gota d’aigua, que tarda una hora a formar-se al sostre de la garjola.

Va endevinar que, entre els vius, passava alguna cosa inhabitual: feia tant de temps que vivia en una tomba que podia considerar-se a si mateix un mort.

En efecte, l’inspector visitava, l’una darrere l’altra, habitacions, cel·les i masmorres. Van ser interrogats diversos presoners, aquells que, per la seva dolçor o la seva estupidesa, provocaven la benvolença de l’administració; l’inspector va preguntar-los com els alimentaven i quines eren les seves reclamacions.

Van respondre unànimement que el menjar era detestable i que reclamaven la llibertat.

L’inspector va preguntar-los aleshores si no tenien res més a dir-li.

Ells van sacsejar el cap. ¿Quin bé, tret de la llibertat, poden reclamar uns presoners?

L’inspector va girar-se, somrient, i digué al governador:

—No sé per quina raó ens fan fer aquestes inspeccions inútils. Veure un presoner és com veure’n cent; escoltar un presoner és escoltar-ne mil. Sempre el mateix: mal alimentats i innocents. ¿En té d’altres?

—Sí, els perillosos o bojos, que tenim a les masmorres.

—Som-hi —va dir l’inspector en un to de cansament profund—, fem el nostre ofici fins al final, baixem a les masmorres.

—Esperi —va dir el governador—, enviarem a buscar almenys un parell d’homes. A vegades, els presoners, fastiguejats de viure i per fer-se condemnar a mort, cometen actes inútils de desesperació; vostè podria ser-ne víctima.

—Prengui, doncs, les precaucions que calgui —digué l’inspector.

En efecte, van enviar a buscar dos soldats i van començar a baixar per unes escales tan pudents, tan infectes, tan florides, que només el fet de passar-hi afectava desagradablement la vista, l’olfacte i la respiració alhora.

—Oh! —va fer l’inspector, aturant-se a la meitat de l’escala—. ¿Qui diable pot viure aquí?

—Un conspirador dels més perillosos; van prevenir-nos que era capaç de tot.

—¿Està sol?

—Certament.

—¿Quant de temps fa que és aquí?

—Cosa d’un any.

—¿I van ficar-lo en aquesta masmorra així que va arribar?

—No, senyor; vam fer-ho després que va voler matar l’escarceller que li portava el menjar.

—¿Va voler matar l’escarceller?

—Sí, senyor, precisament aquest que ens fa llum. ¿No és veritat, Antoine? —va preguntar el governador.

—Sí, senyor, va voler matar-me —va respondre l’escarceller.

—Ah! ¿Aleshores, aquest home és un boig?

—Encara pitjor —va dir l’escarceller—: un dimoni.

—¿Vol formular alguna queixa? —va preguntar l’inspector al governador.

—No cal, senyor; amb això, ja té prou càstig. D’altra banda, a hores d’ara, ja frega la bogeria, i, d’acord amb l’experiència que ens proporcionen les nostres observacions, abans que s’hagi escolat un altre any, estarà completament alienat.

—Millor per a ell, a fe meva —digué l’inspector—; un cop boig del tot, patirà menys.

Com es pot veure, l’inspector era un home ple d’humanitat i ben digne de les funcions filantròpiques que realitzava.

—Té raó, senyor —va dir el governador—, i aquesta reflexió demostra que vostè ha estudiat a fons el tema. Així, tenim en un altre calabós, només separat d’aquest una vintena de peus i al qual es baixa per una altra escala, un vell clergue, antic cap de partit a Itàlia. Es troba aquí des de 1811, va embogir a la fi de 1813 i, d’ençà d’aleshores, està físicament desconegut: abans plorava, ara riu; abans s’aprimava; ara s’engreixa. Potser val més que el vegi en lloc d’aquest. La seva bogeria és divertida i no l’entristirà gens ni mica.

—Els veuré tots dos —va respondre l’inspector—, cal fer la feina a consciència.

Era el seu primer viatge d’inspecció i volia donar bona impressió a les autoritats.

—Entrem, doncs, primer a veure aquest —va afegir.

—D’acord —va respondre el governador i va fer un gest a l’escarceller, que va obrir la porta.

Quan va sentir grinyolar els panys massissos i el xerric dels golfos rovellats girant sobre els pius, Dantès, arraulit en un racó de la masmorra, on rebia amb una felicitat indicible el prim raig de llum que s’hi filtrava a través d’una estreta lluerna enreixada, va aixecar el cap.

En veure un home desconegut, al qual feien llum dos escarcellers amb torxes, acompanyat de dos soldats i a qui el governador parlava amb el barret a la mà, Dantès va endevinar de què es tractava, i, veient que, finalment, es presentava l’ocasió d’implorar a una autoritat superior, va saltar cap a ell ajuntant les mans en un gest de súplica.

Els soldats van aturar-lo immediatament amb les baionetes perquè van pensar-se que el presoner es llançava cap a l’inspector amb males intencions.

El mateix inspector va recular un pas.

Dantès va adonar-se que l’havien presentat com un home temible.

Aleshores va concentrar en la mirada tota la mansuetud i la humilitat que pot contenir el cor d’un home, i, expressant-se amb una mena d’eloqüència piadosa que va sorprendre tothom, va provar de commoure l’ànima del visitant.

L’inspector va escoltar el discurs de Dantès fins al final; després va girar-se cap al governador i li va dir a mitja veu:

—Tornarà a la docilitat, ja mostra disposició per sentiments més suaus. Vegi, la por li ha fet efecte: ha retrocedit davant les baionetes, i un boig no recula davant res. Vaig fer observacions ben curioses sobre aquest tema a Charenton.

Després va dirigir-se al presoner:

—En resum ¿què vol, vostè?

—Pregunto quin crim he comès, demano jutges, demano que s’instrueixi el meu procés, demano, en fi, que m’afusellin si sóc culpable, o que em posin en llibertat si sóc innocent.

—¿Està ben alimentat?

—Em sembla que sí, no ho sé. Això, però, no té gaire importància. El que ha de tenir-ne, no solament per a mi, desgraciat presoner, sinó per a tots els funcionaris que administren justícia, per al rei que ens governa, és que un innocent no sigui víctima d’una denúncia infame i mori entre reixes, tot maleint els seus botxins.

—Avui, es mostra molt humil —va dir el governador—, però no sempre ha estat així. Parlava d’una manera ben diferent el dia que volia matar el guardià.

—És veritat, senyor —va respondre Dantès—, i demano perdó ben humilment a aquest home, que sempre s’ha portat bé amb mi… Però, ¿què vol?, jo estava boig, furiós.

—¿Ja no ho està?

—No, senyor, perquè la captivitat m’ha doblegat, trencat, aniquilat… Fa tant de temps que sóc aquí!

—¿Tant de temps? ¿Quan van arrestar-lo, doncs? —va preguntar l’inspector.

—El 28 de febrer de 1815, a les dues de la tarda.

L’inspector va calcular.

—Avui és 30 de juliol de 1816. ¿Què diu, doncs? Només fa disset mesos que van empresonar-lo.

—Disset mesos! —va replicar Dantès—. Ah, senyor! Vostè no sap el que són disset mesos de presó: disset anys, disset segles! Sobretot per a un home que, com jo, ja tocava la felicitat; per a un home que, com jo, anava a casar-se amb la dona estimada; per a un home que veia obrir-se davant seu una carrera honorable, i que, de cop i volta, es troba sense res; que, del dia més esplèndid, cau a la nit més profunda, que veu la seva carrera destruïda, que no sap si encara l’estima la dona que ell estimava, que ignora si el seu pare, un ancià, és viu o mort. Disset mesos de presó per a un home acostumat al vent del mar, a la independència del mariner, a l’espai, a la immensitat, a l’infinit, senyor, disset mesos de presó és més que no mereixen tots els crims que la llengua humana designa amb els noms més odiosos. Tingui, doncs, pietat de mi, senyor, i demani per a mi no pas indulgència sinó rigor; no pas el perdó sinó un judici. Jutges, senyor, només demano jutges. A un acusat, no se li poden refusar.

—Està bé —va dir l’inspector—, ho considerarem.

I va afegir, adreçant-se al governador:

—Realment, aquest pobre diable em fa pena. Quan tornem a dalt, ensenyi-me’n l’expedient.

—Per descomptat —va respondre el governador—, però crec que hi trobarà notes terribles sobre ell.

—Senyor —va continuar Dantès—, ja sé que no em pot treure d’aquí per decisió pròpia, però pot transmetre la meva petició a les autoritats, pot provocar una enquesta, pot, en fi, fer que em jutgin: i això, un judici, és tot el que demano: que jo pugui saber quin crim vaig cometre i a quina pena van condemnar-me, perquè aquesta incertesa és el pitjor dels suplicis.

—Informi’m —va dir l’inspector.

—Senyor —va exclamar Dantès—, pel to de la seva veu, m’adono que s’ha emocionat. Senyor, doni’m esperances.

—No puc donar-les-hi —va respondre l’inspector—, només li puc prometre que examinaré el seu expedient.

—Oh! Aleshores, senyor, sóc lliure, estic salvat.

—¿Qui va fer-lo arrestar? —va preguntar l’inspector.

—El senyor de Villefort —va respondre Dantès—. Vagi a veure’l i parli’n amb ell.

—Ja fa un any que el senyor de Villefort no és a Marsella sinó a Tolosa.

—Ah! Aleshores, això ja no em sorprèn —va murmurar Dantès—; el meu únic protector és lluny.

—¿El senyor de Villefort tenia algun motiu per odiar-lo? —va preguntar l’inspector.

—Cap, senyor. Fins i tot va ser bondadós amb mi.

—¿Aleshores puc refiar-me dels informes que va deixar sobre vostè o dels que em donarà?

—Completament, senyor.

—Molt bé, tingui esperança.

Dantès va agenollar-se i va aixecar les mans cap al cel, murmurant una pregària en la qual recomanava a Déu aquell home que havia baixat a la seva presó, semblant al Salvador anant a alliberar les ànimes de l’infern.

La porta es va tancar, però l’esperança que havia baixat amb l’inspector va quedar-se a l’interior de la masmorra de Dantès.

—¿Vol veure el registre de detencions ara mateix —va preguntar el governador—, o prefereix passar a la masmorra del clergue?

—Acabem d’una vegada amb les masmorres —va respondre l’inspector—. Si ara pugés a la llum del dia, potser no tindria el valor de continuar la meva trista missió.

—Ah! Aquest no és un presoner com l’altre, la seva follia és menys depriment que la raó del seu veí.

—¿I quina és la seva follia?

—Oh! Una de ben estranya: es creu en possessió d’un tresor immens. El primer any de captivitat, va fer oferir un milió si el govern accedia a posar-lo en llibertat; el segon any, dos milions; el tercer, tres milions, i així progressivament. És el seu cinquè any de captivitat: li demanarà parlar en secret amb vostè i li oferirà cinc milions.

—Ah, ah! En efecte, és curiós —digué l’inspector—. ¿I com es diu aquest milionari?

—Mossèn Faria.

—Número 27! —va dir l’inspector.

—És aquí. Obri, Antoine.

L’escarceller va obeir, i la mirada curiosa de l’inspector va penetrar en la masmorra del mossèn boig.

Era així com anomenaven generalment el presoner.

Al mig de la peça, dins d’un cercle dibuixat a terra amb un tros de guix desprès de la paret, hi havia estirat un home gairebé nu de tan esparracada com duia la roba. Dibuixava en aquell cercle línies geomètriques molt precises i semblava tan ocupat provant de resoldre el seu problema com Arquimedes quan va matar-lo un soldat de Marcel. Així, doncs, ni solament va fer un gest en sentir el soroll de la porta en obrir-se; només va semblar tornar a la realitat quan les flames de les torxes van il·luminar amb una claror desacostumada el terra humit sobre el qual treballava. Aleshores va girar-se i va mirar amb sorpresa la nombrosa companyia que acabava de baixar a la masmorra.

Va aixecar-se ràpidament, va agafar una manta llançada als peus del miserable llit i va cobrir-se ràpidament per aparèixer en un estat més decent als ulls dels estranys.

—¿Què demana, vostè? —va preguntar l’inspector sense variar la fórmula.

—¿Jo, senyor? —va dir el clergue amb cara de sorpresa—. Jo no demano res.

—No m’entén —va continuar l’inspector—. Sóc un agent del govern, la meva missió és anar a les presons i escoltar les reclamacions dels presos.

—Oh! Aleshores, senyor, això és una altra cosa! —va exclamar vivament el mossèn—. Espero que ens entendrem.

—Miri —va xiuxiuejar el governador—: ¿no comença com jo li havia dit?

—Senyor —va continuar el presoner—, sóc mossèn Faria, nascut a Roma; vaig ser durant vint anys secretari del cardenal Rospigliosi i van arrestar-me, no sé ben bé per què, al començament de l’any 1811. D’ençà d’aleshores, reclamo la llibertat a les autoritats italianes i franceses.

—¿Per què a les autoritats franceses? —va preguntar el governador.

—Perquè van arrestar-me a Piombino, i m’imagino que, com Milà i Florència, Piombino va convertir-se en la capital d’algun departament francès.

L’inspector i el governador van mirar-se i van esclafir de riure.

—Diable, amic meu —va dir l’inspector—, les seves notícies d’Itàlia no són gaire fresques!

—Són del dia que van arrestar-me, senyor —va dir el presoner—, com que Sa Majestat l’emperador havia creat el regne de Roma per al fill que el cel acabava d’enviar-li, suposo que, prosseguint el curs de les seves conquestes, va fer realitat el somni de Maquiavel i Cèsar Borgia: convertir Itàlia en un sol i únic regne.

—Senyor —va dir l’inspector—, la providència va aportar, per sort, alguns canvis a aquest pla gegantesc del qual vostè em sembla un partidari força fervent.

—És l’única manera de fer d’Itàlia un estat fort, independent i feliç —va replicar el clergue.

—És possible —va respondre l’inspector—, però no he vingut aquí a seguir un curs de política ultramuntana amb vostè sinó per demanar-li, cosa que ja he fet, si vol expressar alguna reclamació sobre l’alimentació i l’allotjament.

—El menjar és com a totes les presons —va respondre el mossèn—, és a dir molt dolent; quant a la cel·la, com pot veure vostè mateix, és humida i malsana, però prou passadora tractant-se d’una masmorra. Ara, però, no es tracta d’això sinó d’unes revelacions de la més alta importància i del més alt interès que he de fer al govern.

—Ja hi som —va xiuxiuejar el governador a l’inspector.

—Per això m’alegro tant de veure’l —va continuar el clergue—, malgrat que m’hagi interromput durant un càlcul molt important, que, si té èxit, potser canviarà el sistema de Newton. ¿Pot concedir-me el favor d’una entrevista privada?

—¿Què li deia jo, eh? —va dir el governador a l’inspector.

—Ja veig que coneix el seu personal —li va respondre aquest, amb un somriure, abans d’adreçar-se de nou a Faria:

—El que vostè em demana, senyor, és impossible.

—Tanmateix, senyor —digué el clergue—, ¿què diria si es tractés de fer guanyar al govern una suma enorme, de cinc milions, per exemple?

—A fe meva —va dir l’inspector, mirant el governador—, vostè havia predit fins i tot la xifra.

—Bé —va continuar el clergue, en adonar-se que l’inspector feia un moviment per retirar-se—, tampoc no és necessari que estiguem absolutament sols; el senyor governador pot assistir a l’entrevista.

—Però, benvolgut senyor —va dir el governador—, desgraciadament, ja sabem per endavant i de memòria el que ens dirà. Es tracta dels seus tresors, ¿oi?

Faria va mirar aquell home sarcàstic amb uns ulls en els quals un observador desinteressat hauria vist segurament lluir l’esclat de la raó i de la veritat.

—Sens dubte —va replicar—. ¿De què vol que parli sinó d’això?

—Senyor inspector —digué el governador—, puc contar-li la història tan bé com el mossèn, perquè fa quatre o cinc anys que la sento contínuament.

—Això demostra, senyor governador —va dir el clergue—, que és com aquestes persones de les quals parlen les Escriptures, que tenen ulls i no hi veuen, que tenen orelles i no hi senten.

—Benvolgut senyor —va dir l’inspector—, el govern és ric i, gràcies a Déu, no necessita els diners de vostè. Guardi-se’ls, doncs, per quan surti de la presó.

Els ulls del clergue van dilatar-se. Va agafar la mà de l’inspector.

—Si no surto, però, de la presó —va dir—; si, contra tota justícia, em retenen en aquesta masmorra; si m’hi moro sense haver llegat el meu secret a ningú, ¿es perdrà, doncs, el tresor? ¿No val més que el govern i jo ens n’aprofitem? Arribaré fins a sis milions, senyor! Sí, em desprendré de sis milions i m’acontentaré amb la resta, si volen concedir-me la llibertat.

—Paraula d’honor —va dir l’inspector a mitja veu—, si no sabéssim que aquest home és boig, parla en un to tan convincent que semblaria que diu la veritat.

—No estic boig, senyor, i el que dic és veritat —va replicar Faria, que, amb l’agudesa d’oïda pròpia dels presos, no s’havia perdut ni una de les paraules de l’inspector—. El tresor del qual li parlo existeix realment. M’ofereixo a signar un tracte en virtut del qual vostè em portarà a l’indret indicat per mi. Que cavin la terra davant nostre, i, si menteixo, si no hi troben res, si estic boig, com vostè diu, doncs, bé, que em tornin a aquesta mateixa masmorra, on em quedaré per sempre i on em moriré sense demanar mai res més, ni a vostè ni a ningú.

El governador va esclafir de riure.

—¿Es troba lluny, el seu tresor? —va preguntar.

—A unes cent llegües d’aquí —va dir Faria.

—La cosa no està mal pensada —va dir el governador—. Si tots els presos volguessin divertir-se passejant durant cent llegües els seus guardians, i si aquests accedissin a fer una volta semblant, es presentaria una ocasió excel·lent perquè els presoners toquessin el pirandó a la primera oportunitat, que es presentaria sense cap mena de dubte durant un viatge semblant.

—És un sistema conegut —va comentar l’inspector—, i el senyor no té ni el mèrit d’haver-lo inventat.

I va afegir, adreçant-se al clergue:

—Li he preguntat si l’alimentaven bé.

—Senyor —li respongué Faria—, juri’m per Crist d’alliberar-me si li he dit la veritat, i li indicaré l’indret on està enterrat el tresor.

—¿L’alimenten com cal? —va repetir l’inspector.

—Senyor, no arrisca res amb la meva proposta; ja veu que no pretenc preparar-me una oportunitat de fugir, perquè jo em quedaria a la presó durant el viatge.

—No respon a la pregunta —va repetir l’inspector amb impaciència.

—Ni vostè a la meva petició —va exclamar el clergue—. Sigui, doncs, maleït com els altres insensats que no m’han volgut creure! No vol el meu or, me’l guardaré; em refusa la llibertat, Déu me l’enviarà. Vagi-se’n, no tinc res més a dir.

I el clergue, desempallegant-se de la manta, va recollir el tros de guix i va anar a seure de nou al mig del cercle, on va continuar amb les seves línies i els seus càlculs.

—¿Què fa? —va preguntar l’inspector mentre es retirava.

—Compta els tresors —li va respondre el governador.

Faria va respondre al sarcasme amb una mirada de suprem menyspreu.

Van sortir. L’escarceller va tancar la porta darrere d’ells.

—Deu haver posseït algun tresor, en efecte —va dir l’inspector, pujant les escales.

—O degué somiar que el tenia —respongué el governador—, i, l’endemà, va despertar-se boig.

—Efectivament —va dir l’inspector amb la ingenuïtat de la corrupció—. Si hagués estat realment ric, no es trobaria a la presó.

Així es va acabar l’aventura per a mossèn Faria. Va continuar presoner i, després d’aquesta visita, la seva reputació de boig encara va augmentar.

Calígula o Neró, aquells grans cercadors de tresors, que desitjaven l’impossible, haurien prestat atenció a les paraules del bon home i li haurien concedit l’aire que desitjava, l’espai que valorava en un preu tan alt i la llibertat que oferia de pagar tan cara. Però els reis dels nostres dies, que es mantenen al límit d’allò que resulta probable, ja no tenen l’audàcia de la voluntat; temen l’orella que escolta les ordres que donen, l’ull que escruta les seves accions; ja no senten la superioritat de la seva essència divina, són homes coronats, això és tot. Abans es creien o almenys es deien fills de Júpiter i conservaven alguna cosa del comportament del seu pare el déu: no resulta senzill controlar el que passa més amunt dels núvols; avui, els reis són fàcilment accessibles. Ara bé, de la mateixa manera que, al govern despòtic, sempre li ha repugnat mostrar a la llum del dia els efectes de la presó i de la tortura; de la mateixa manera que hi ha pocs exemples de víctimes de la Inquisició que hagin pogut reaparèixer amb els ossos trencats i les ferides sagnant, també la bogeria, aquesta úlcera nascuda al fang de les masmorres com a conseqüència de les tortures morals, és amagada gairebé sempre amb cura a l’indret on ha nascut, o, si en surt, l’enterren en algun hospital llòbrec, on els metges ja no poden identificar ni l’home ni el seu pensament en la despulla informe que els transmet l’escarceller fatigat.

Faria, que s’havia tornat boig a la presó, estava condemnat, per raó de la mateixa follia, a cadena perpètua.

Quant a Dantès, l’inspector va mantenir la seva paraula. En pujar al despatx del governador, va fer-se portar el registre de detenció. La nota que concernia el presoner estava concebuda així:

Edmond Dantès: Bonapartista fanàtic; va prendre part activa en el retorn de l’illa d’Elba. Mantenir-lo sota el màxim secret i la vigilància més estricta.

La nota estava escrita amb una lletra i una tinta diferents de les de la resta del registre, cosa que demostrava que havia estat afegida després de l’encarcerament de Dantès.

L’acusació era massa contundent per intentar rebatre-la. L’inspector va escriure, doncs, a sota:

«Res a fer».

La visita havia, per dir-ho així, revifat Dantès. D’ençà que era a la presó, havia oblidat de comptar els dies, però l’inspector li havia donat una nova data i Dantès no l’havia oblidat. Darrere seu, amb un tros de guix desprès del sostre, va escriure a la paret: 30 de juliol de 1816. I, a partir de llavors, va afegir-hi un cran cada dia perquè no se li tornés a escapar la mesura del temps.

Van escolar-se els dies, les setmanes, els mesos: Dantès continuava esperant. Havia començat per fixar un termini de quinze dies per a la seva llibertat. Només que posés en l’afer la meitat de l’interès que havia semblat demostrar, l’inspector devia tenir-ne prou amb quinze dies. Escolats els quinze, va dir-se que era absurd creure que l’inspector s’havia ocupat d’ell abans de tornar a París. Evidentment, no havia pogut tornar-hi sense acabar el recorregut d’inspecció, i aquest podia durar un mes o dos; va concedir-se, doncs, tres mesos en lloc de quinze dies. Passats els tres mesos, un altre raonament va ajudar-lo i se’n va concedir sis. Tanmateix, un cop escolats aquests, va comptar els dies i va adonar-se que havia esperat deu mesos i mig. Mentrestant, res no havia canviat en la seva captivitat: no li havia arribat cap notícia consoladora, l’escarceller continuava tan mut com sempre davant les seves preguntes. Dantès va començar a dubtar dels seus sentits, a creure que allò que ell prenia per un record només era una al·lucinació, i que l’àngel consolador que havia aparegut a la masmorra, hi havia baixat en el transcurs d’un somni.

Al cap d’un any, van canviar el governador, que havia obtingut la direcció de la fortalesa d’Ham. Va emportar-se uns quants dels seus subordinats, entre altres l’escarceller de Dantès. Va arribar un nou governador. Li hauria resultat massa pesat aprendre’s els noms dels presoners, i només va voler que li’n diguessin els números. L’horrible hotel moblat tenia cinquanta habitacions; els hostes van ser designats amb el número de la cambra que ocupaven. Així, al desgraciat jove van deixar de denominar-lo amb el nom, Edmond, o el cognom, Dantès, i va convertir-se en el número 34.





XV


El número 34 i el número 27

Dantès va passar per tots els graus de la desgràcia que pateixen els detinguts oblidats en una presó.

Va començar per l’orgull, una conseqüència de l’esperança i del sentiment d’innocència; a continuació, va començar a dubtar de la pròpia innocència, cosa que no deixava de justificar en certa manera les idees del governador sobre l’alienació mental; finalment, va caure del cim de l’orgull i va pregar, no pas encara a Déu sinó als homes. Déu és l’últim recurs. El desgraciat, que hauria de començar pel Senyor, només arriba a confiar-hi quan ha esgotat les altres esperances.

Dantès va suplicar, doncs, que li concedissin la gràcia de treure’l de la seva masmorra per posar-lo en una altra, malgrat que fos encara més fosca i més profunda. Un canvi, fins i tot desavantatjós, era sempre un canvi i proporcionaria a Dantès uns quants dies de distracció. Va pregar que li concedissin el passeig, l’aire lliure, llibres, instruments. No van atorgar-li res de tot això; tant li feia, però, continuava demanant-ho. S’havia acostumat a parlar amb el nou escarceller malgrat que era, tot i que sembli impossible, encara més mut que l’anterior. Tanmateix, parlar amb algú, ni que fos amb un mut, continuava sent un plaer. Dantès parlava per sentir el so de la pròpia veu. Ho havia provat ell sol, però aleshores s’espantava.

Sovint, quan estava en llibertat, Dantès s’havia fet una idea esgarrifosa d’aquelles cambrades de presoners, compostes de vagabunds, bandits i assassins, en l’alegria innoble de les quals es barregen orgies secretes i amistats horribles. Va acabar desitjant que el llencessin en alguna d’aquelles cofurnes per poder veure altres cares que no fossin la de l’escarceller impassible que no volia parlar. Trobava a faltar els treballs forçats, amb el vestit infamant dels presos, la cadena al turmell i la marca a l’espatlla. Almenys els de les galeries vivien en companyia dels seus semblants, respiraven l’aire lliure, veien el sol; els de les galeries eren ben feliços.

Un dia, va suplicar l’escarceller que demanés un company per a ell, fos quin fos, encara que es tractés del clergue de qui havia sentit parlar. Sota l’escorça d’un escarceller, per rude que sigui, queda sempre una mica d’humanitat. I aquell, encara que la seva cara no ho expressés, planyia sovint en el fons del seu cor el desgraciat xicot, la captivitat del qual era tan dura. Va transmetre la petició del número 34 al governador, però aquest, tan prudent com un polític, va pensar-se que Dantès volia amotinar els presos, tramar algun complot, buscar l’ajuda d’un amic per a una temptativa d’evasió, i va refusar.

Dantès havia esgotat el cercle dels recursos humans. Com ja hem dit que passaria, va tornar-se aleshores cap a Déu.

Totes les idees piadoses escampades pel món, que espigolen els desgraciats doblegats pel destí, van refrescar-li l’esperit. Va recordar les oracions que li havia ensenyat la mare i els hi va trobar un sentit que antany ignorava, perquè, per a l’home feliç, l’oració és solament un agrupament monòton i buit de sentit fins al dia que el dolor explica a l’infortunat aquest llenguatge sublim amb l’ajuda del qual parla amb Déu.

Va resar, doncs, no pas amb fervor sinó amb ràbia. Resant en veu alta, ja no s’espantava de les seves paraules. Queia en una mena d’èxtasis, veia brillar el Senyor en cada mot que pronunciava, relacionava amb la voluntat d’aquell Déu totpoderós els actes de la seva vida humil i perduda, n’extreia lliçons, es proposava tasques per realitzar, i, al final de cada pregària, hi esmunyia el desig interessat que els homes troben la manera d’adreçar més sovint als altres homes que no pas a Déu: i perdona’ns les nostres ofenses com nosaltres les perdonem als qui ens han ofès.

Malgrat aquestes oracions fervents, Dantès va continuar presoner.

Aleshores va tornar-se taciturn, va sumir-se en la tristesa. Era una persona simple i sense educació; per a ell, el passat havia quedat cobert amb el vel fosc que aixeca la ciència. En la solitud de la masmorra i en el desert del seu pensament, no podia reconstruir èpoques passades, revifar pobles extingits o reconstruir les ciutats antigues, que la imaginació engrandeix i poetitza, i que passen per davant dels ulls, gegantesques i il·luminades pel foc del cel, com els quadres babilònics de Martin; ell només tenia un passat molt curt, un present molt fosc i un futur molt incert: deu anys de llum per meditar durant una nit potser eterna! Cap distracció no podia, doncs, ajudar-lo: el seu esperit enèrgic, que no hauria volgut res millor que emprendre el vol a través dels temps, es veia obligat a romandre presoner com una àguila en una gàbia. Aleshores s’aferrava a una idea, la de la seva felicitat destruïda sense causa aparent i per una fatalitat inaudita; s’hi acarnissava, li donava voltes, l’examinava per totes bandes, la devorava, per dir-ho així, a queixalades, com, a l’infern de Dante, l’implacable Ugolino devora el crani de l’arquebisbe Roger. Dantès només havia tingut una fe passatgera basada en la puixança; la va perdre com altres la perden després de l’èxit. Ell, però, no l’havia aprofitat.

La ràbia va succeir l’ascetisme. Edmond llançava unes blasfèmies que feien recular d’horror l’escarceller, es feria contra les parets de la presó, l’emprenia amb fúria contra tot el que l’envoltava, sobretot contra ell mateix, irritat per la mínima contrarietat que pogués provocar-li un gra de sorra, un bri de palla o una bufada d’aire. Aleshores, la carta de la denúncia, que ell havia vist, que Villefort li havia ensenyat, li tornava al pensament; cada línia flamejava a la muralla com el Mane, Thecel, Phares, de Baltasar. Es deia que era l’odi dels homes i no pas la venjança de Déu el que l’havia enfonsat en l’abisme on es trobava; desitjava a aquells homes desconeguts tots els suplicis que la seva imaginació ardent inventava, i encara considerava que els més terribles eren massa suaus i sobretot massa curts per a ells, perquè, després del suplici, venia la mort, i la mort era, si no el repòs, almenys la insensibilitat, que se li assembla.

A força de dir-se, a propòsit dels enemics, que la calma era la mort, i que qui vol castigar cruelment necessita altres mitjans fora d’aquesta, va caure en la llòbrega immobilitat de les idees suïcides. Desgraciat l’home que, en el pendent de la desgràcia, s’atura en tan tristes idees. És una d’aquestes mars mortes, que semblen aigües blaves i pures, en les quals, però, el nedador sent els peus cada cop més enfonsats en un fang bituminós que l’atreu, el xucla, se l’empassa. Un cop enxampat així, si l’auxili diví no acudeix a ajudar-lo, no té salvació; cada esforç que fa l’enfonsa més en la mort.

Tanmateix aquest estat d’agonia moral és menys terrible que el patiment que l’ha precedit i el càstig que potser el seguirà. És una mena de consolació vertiginosa, que us mostra l’abisme obert i, al fons, el no-res. Arribat allí, Edmond va trobar un cert consol en la idea: dolors, sofriments i el seguici d’espectres que arrossegaven darrere van semblar desaparèixer del racó de la masmorra on l’àngel de la mort podia posar els seus peus silenciosos. Dantès va contemplar amb calma la seva vida passada i amb terror la futura, i va escollir aquell punt del mig, que li semblava un lloc d’asil.

«A vegades —es deia aleshores—, durant els meus viatges llunyans, quan encara era un home, i aquest home, lliure i poderós, donava ordres a altres homes que les executaven, vaig veure cobrir-se el cel, estremir-se i grunyir el mar, néixer la tempesta en un racó dels núvols i, com una àguila gegantesca, batre amb les ales els dos horitzons. Aleshores m’adonava que el vaixell només era un refugi impotent, perquè, lleuger com una ploma en la mà d’un gegant, també tremolava i s’estremia. Aviat, enmig del soroll espantós de les onades, l’aspecte de les roques tallants m’anunciava la mort, i la mort m’espantava. Jo feia tot el que podia per esquivar-la, reunia les forces de l’home i la intel·ligència del mariner per lluitar amb Déu! Que feliç era llavors, retornant a la vida, retornant a la felicitat! Aquell final, jo no l’havia cridat ni escollit; el repòs en el llit d’algues i de pedres em semblava dur. A mi, que em considerava una criatura feta a imatge de Déu, m’indignava servir de pastura als gavians i als voltors després de la mort. Avui, però, és una altra cosa: he perdut tot allò que em podia fer estimar la vida; avui, la mort em somriu com una dida a l’infant al qual es disposa a bressolar; avui, em moro per voluntat meva, m’adormo cansat i baldat, com ho feia després d’un d’aquells vespres de ràbia i desesperació durant els quals havia comptat tres mil voltes a la meva cel·la, és a dir trenta mil passes, és a dir unes deu llegües».

D’ençà que aquest pensament va germinar-li a l’esperit, el jove va tornar-se més dolç, més somrient; va adaptar-se millor al llit dur i al pa negre, va menjar menys, no dormia, i va trobar gairebé suportable aquella resta d’existència, que estava segur de poder abandonar quan volgués, com qui es desprèn d’un vestit gastat.

Hi havia dues maneres de morir. Una de simple: lligar el mocador a un barrot de la finestra i penjar-se; l’altra consistia a fer veure que menjava i deixar-se morir de fam. La primera li repugnava molt. L’havien educat inculcant-li l’horror pels pirates, una gent a la qual pengen de les vergues dels vaixells. La forca era, doncs, per a ell una mena de suplici infamant que no volia aplicar-se; va adoptar, doncs, la segona i va començar a posar-la en pràctica aquell mateix dia.

En les alternatives que acabem de contar, s’havien escolat prop de quatre anys. A la fi del segon, Dantès havia deixat de comptar els dies i havia tornat a caure en la ignorància del temps de la qual, antany, l’havia tret l’inspector.

Dantès havia dit: vull morir, i havia escollit la mena de mort que desitjava. Ho havia considerat a fons, i, per por de no fer-se enrere, s’havia jurat acabar d’aquella manera.

«Quan em serviran el menjar del matí i el del vespre —va pensar—, llençaré els aliments per la finestra i faré veure que me’ls he menjat».

Va fer-ho com s’ho havia promès, dos cops cada dia, llançava els queviures per la petita obertura enreixada que només li deixava percebre el cel. A la primeria, ho feia alegrement, després amb reflexió, finalment amb recança. Li va caldre recordar el jurament que s’havia fet per tenir la força de perseverar en el terrible designi. La fam, amb les seves dents esmolades, tornava apetitosos a la vista i exquisits a l’olfacte, els aliments que abans li feien fàstic. A vegades, s’estava una hora amb el plat a la mà, amb la vista clavada en un tros de carn podrida o de peix infecte, en el pa negre i florit. Eren els últims instints de la vida que encara lluitaven en ell i que, de tant en tant, feien trontollar la seva resolució. Aleshores, la masmorra no li semblava tan fosca, considerava la situació menys desesperada. Encara era jove, devia tenir vint-i-cinc o vint-i-sis anys, li’n quedaven aproximadament cinquanta de vida, és a dir el doble del que havia viscut. Durant aquell immens lapse de temps, qui sap quins esdeveniments podien forçar les portes, enrunar les muralles del castell d’If i tornar-li, a ell, la llibertat! Aleshores, acostava les dents al menjar, que, Tàntal voluntari, ell mateix s’allunyava de la boca. Llavors, però, recordava el jurament, i el seu esperit generós tenia massa por de menysprear-se per trencar-lo. Implacable i rigorós, doncs, va consumir la poca energia que li quedava i va arribar un dia que ja no va tenir força ni per aixecar-se per llançar per la finestra el sopar que van portar-li.

L’endemà, ja no hi veia, amb prou feines hi sentia. L’escarceller va pensar que es tractava d’una malaltia greu i Edmond confiava en una mort pròxima.

El dia va escolar-se així. Edmond sentia un vague ensopiment apoderar-se d’ell, cosa que no deixava de produir-li un cert benestar. Les sacsejades nervioses de l’estómac s’havien esmorteït, els ardors de la set s’havien calmat. Quan tancava els ulls, veia una munió de lluentors semblants als focs follets que es produeixen de nit sobre els terrenys fangosos: es tractava del crepuscle del país desconegut que anomenem la mort.

De sobte, al vespre, cap a les nou, va sentir un soroll sord a la paret al costat de la qual es trobava estirat.

Tants animals immunds feien soroll a la presó, que, a poc a poc, Edmond s’havia acostumat a dormir sense que el molestessin. Aquella vegada, però, bé perquè l’abstinència li hagués afinat els sentits, bé perquè el soroll fos realment més fort que de costum, bé perquè en aquest moment suprem tot adquireix importància, Edmond va aixecar el cap per escoltar millor.

Es tractava d’un gratament uniforme, que semblava degut a unes urpes enormes, a unes dents potents o, en fi, a la pressió de qualsevol instrument sobre les pedres.

Encara que afeblit, el cervell del jove va ser trasbalsat per la idea banal sempre present a l’esperit dels presoners: la llibertat. La remor arribava tan exactament a l’instant que tots els sorolls anaven a cessar per a ell, que Edmond va pensar que Déu es compadia finalment dels seus sofriments i l’hi enviava per advertir-li que s’aturés a la vora de la tomba sobre la qual ja trontollava. ¿Qui podia saber si un dels seus amics, un dels éssers estimats en els quals havia pensat tan sovint, no s’ocupava aleshores d’ell i pretenia escurçar la distància que els separava?

Però no, sens dubte Edmond s’equivocava i es tractava d’un d’aquests somnis que suren a la porta de la mort.

Tanmateix, seguia escoltant el soroll. Va durar aproximadament tres hores. Després, el presoner va sentir una mena d’esllavissada, i, a continuació, la remor va cessar.

Al cap d’unes hores, va reprendre amb força i més a prop. Edmond ja s’interessava per aquell treball que li feia companyia. De cop i volta, l’escarceller va entrar.

Des de feia vuit dies aproximadament, quan havia decidit morir, des dels quatre que feia que havia començat a posar en execució el projecte, Edmond no li adreçava la paraula. No li havia respost quan l’altre li havia preguntat quina malaltia creia patir, i s’havia girat cap a la paret quan se sentia observat amb massa atenció. Aleshores, però, l’escarceller podia sentir aquella fressa sorda, alarmar-se, posar-hi fi i potser destarotar vés a saber quina esperança, només amb la idea de la qual n’hi havia prou per endolcir els últims moments de Dantès.

L’escarceller portava l’esmorzar.

Dantès va incorporar-se i, inflant la veu, va posar-se a parlar sobre tots els temes possibles, la mala qualitat del menjar que li portaven, o el fred que passava a la masmorra, renegant i grunyint per tenir dret a cridar més fort, i esgotant la paciència de l’escarceller, que, justament aquell dia, havia sol·licitat per al pres malalt brou i pa fresc, i els hi portava.

Afortunadament, es va pensar que Dantès delirava. Va deixar els aliments sobre la desballestada taula coixa, com acostumava a fer, i va retirar-se.

Un cop sol, Dantès va posar-se a escoltar de nou amb alegria.

El soroll esdevenia tan clar que el jove aconseguia sentir-lo sense haver d’esforçar-se.

«Ja no hi ha dubte —va dir-se—. Si el soroll continua malgrat que s’ha fet de dia, és que algun presoner tan desgraciat com jo mateix treballa per escapar-se. Oh, si em trobés a prop seu, amb quines ganes l’ajudaria!».

Després, un núvol negre va enfosquir l’aurora d’esperança en un cervell habituat a la desgràcia, que només amb dificultat podia experimentar de nou les alegries humanes. Va pensar immediatament que la causa del soroll era el treball d’uns obrers que el governador havia destinat a fer unes reparacions a la masmorra del costat.

Era fàcil comprovar-ho, però, ¿podia arriscar-se a fer cap pregunta? Certament, només calia esperar l’arribada de l’escarceller, fer-li escoltar el soroll i veure quina cara hi feia. ¿Donar-se, però, una satisfacció semblant, no era trair uns interessos molt preciosos a canvi d’un plaer tan breu? Per desgràcia, el cap d’Edmond semblava una campana buida, i només el murmuri d’una idea ja l’ensordia; estava tan feble que el pensament li surava com un vapor incapaç de condensar-se al voltant d’un concepte. Edmond va veure solament una manera de tornar a reflexionar amb claredat i recobrar la lucidesa mental: va dirigir la vista al brou encara fumejant que l’escarceller acabava de deixar a sobre de la taula, va aixecar-se, va anar-hi trontollant, va agafar la tassa, va acostar-se-la als llavis i, amb una indicible sensació de benestar, va empassar-se el beuratge que contenia.

Va tenir el valor d’aturar-se: havia sentit dir que uns desventurats nàufrags, extenuats per la fam, quan van recollir-los van morir per haver devorat amb golafreria un menjar massa substanciós. Edmond va deixar a sobre de la taula el pa que ja tenia gairebé a la boca i va anar a estirar-se de nou. No volia morir.

Va adonar-se aviat que el cervell se li aclaria. Les idees, vagues i gairebé incomprensibles, tornaven a ocupar el seu lloc en aquest escaquer meravellós, on, amb una casella de més potser n’hi ha prou per establir la superioritat de l’home sobre els animals. Va poder pensar i fortificar el pensament amb la reflexió.

«Cal intentar la prova —va dir-se aleshores—, però sense comprometre ningú. Si el treballador és un obrer ordinari, l’únic que he de fer és clavar un cop a la paret i ell aturarà a l’instant la feina per provar d’esbrinar qui ho ha fet i amb quina finalitat. Com que la seva feina, però, no és solament lícita sinó també manada, la reprendrà aviat. Si, al contrari, es tracta d’un presoner, el soroll que faré l’esglaiarà, tindrà por de ser descobert, aturarà i no hi tornarà fins al vespre, quan considerarà que tothom és al llit i dormint».

Va aixecar-se de seguida una altra vegada. Les cames ja no li vacil·laven i no tenia la vista enterbolida. Va dirigir-se a un racó de la masmorra, en va desprendre una pedra rosegada per la humitat, va tornar a la vora del jaç i va colpejar la paret al punt on el soroll resultava més perceptible.

Va pegar-hi tres vegades.

D’ençà de la primera, el soroll va cessar com per art d’encantament.

Va escoltar amb ànsia. Va escolar-se una hora, dues. No va sentir cap més soroll. Edmond havia provocat un silenci absolut a l’altre costat de la paret.

Ple d’esperança, va menjar una mica de pa, va beure uns glops d’aigua, i, gràcies a la forta constitució amb què la natura l’havia dotat, va tornar a trobar-se gairebé com abans.

Va transcórrer el dia, continuava el silenci.

Va fer-se de nit sense que el soroll hagués recomençat.

«És un pres», va pensar Edmond amb una alegria indicible.

A partir d’aleshores, se li va encendre la imaginació, la seva activitat va reprendre amb violència.

La nit va escolar-se sense que ressonés el més mínim soroll.

Edmond no va aclucar l’ull.

Va fer-se de dia, l’escarceller va entrar amb les provisions. Edmond ja havia devorat les altres i va menjar-se les noves sense deixar de parar l’orella per captar un soroll que no es produïa. Tremolava de por que no hagués cessat per sempre més. Caminant deu o dotze llegües per la masmorra, agafant-se als barrots de la lluerna i provant durant hores de fer-los trontollar, retornant l’elasticitat i el vigor als membres mitjançant un exercici abandonat feia molt de temps, es disposava a enfrontar-se amb el destí, com ho fa, estirant els braços i untant-se el cos amb oli, el lluitador abans de sortir a l’arena. Després, durant les pauses d’aquesta activitat febril, escoltava per veure si el soroll reprenia, impacientant-se per la prudència del presoner, que no endevinava que la seva obra de llibertat havia estat interrompuda per un altre engarjolat, que, pel cap baix, tenia tantes ganes com ell de ser lliure.

Van passar tres dies, setanta-dues hores mortals, comptades minut a minut!

Finalment, un vespre, quan l’escarceller acabava de fer l’última visita, quan Dantès collava l’orella a la paret per enèsima vegada, va semblar-li que una esllavissada imperceptible li ressonava al cap, que mantenia recolzat a les pedres silencioses.

Va recular perquè se li asserenés el cervell trasbalsat, va fer unes quantes voltes a la masmorra i va collar de nou l’orella al mateix indret.

Ja no hi havia dubte; a l’altra banda, passava alguna cosa. El presoner s’havia adonat del perill de la maniobra i havia adoptat un altre sistema. Segurament, per prosseguir la feina amb més seguretat, havia substituït l’escarpra per la palanca.

Encoratjat pel descobriment, Edmond va decidir ajudar l’incansable treballador. Va començar per desplaçar el llit darrere el qual va semblar-li que tenia lloc l’obra d’alliberament, i va buscar amb la mirada un objecte amb el qual poder atacar la muralla, fer caure el ciment humit i, finalment, extreure una pedra.

No va veure res. No tenia ganivet ni cap instrument tallant. Només els barrots de la lluerna eren de ferro, i s’havia assegurat tantes vegades que estaven ben collats que ja no valia la pena provar un cop més de fer-los trontollar.

El mobiliari només constava d’un llit, una cadira, una taula, una galleda i un càntir.

Al llit, hi havia bastants pius de ferro, però fixats amb cargols a les fustes. Hauria calgut un tornavís per treure els cargols i arrencar els pius.

A la taula i a la cadira, res. La galleda, abans, havia tingut nansa, però l’hi havien treta.

A Dantès, solament li quedava un recurs: trencar el càntir i, amb un dels trossos de gres tallat en angle, posar-se a la feina.

Va deixar caure el càntir a terra i va fer-se miques.

Va escollir dos o tres trossos esmolats, va amagar-los a la màrfega i va deixar la resta escampada per terra. Que un càntir es trenqués era un accident massa natural per provocar sospites.

Edmond tenia tota la nit per treballar. A les fosques, però, la feina anava malament perquè havia de fer-la a les palpentes, i aviat va adonar-se que esmussava l’instrument informe contra un gres més dur. Va posar de nou el llit al seu lloc i va esperar el dia. Amb la il·lusió, també havia recuperat la paciència.

Va escoltar tota la nit el minaire desconegut, que continuava la seva obra subterrània.

Va fer-se de dia, l’escarceller va entrar. Dantès va dir-li que, la nit abans, mentre bevia aigua amb el càntir, el recipient se li havia esmunyit de les mans i s’havia esmicolat en caure. L’escarceller, remugant, va anar a buscar-ne un de nou sense prendre’s ni la feina d’emportar-se els trossos del vell.

Va tornar al cap d’un instant, va recomanar al pres que parés més de compte i va sortir.

Dantès va escoltar amb una alegria indicible el grinyol del pany, que, abans, quan es tancava, li encongia el cor. Va sentir com s’allunyava el soroll de les passes fins que va extingir-se. Aleshores va fer un salt cap al llit, va desplaçar-lo i, a la feble claror del dia que penetrava a la masmorra, va poder adonar-se de la feina inútil de la nit precedent, ja que havia atacat el cos de la pedra en lloc del guix que n’envoltava les vores.

Com a conseqüència de la humitat, el guix s’havia tornat friable.

Dantès va sentir que el cor li bategava més de pressa a causa de l’alegria quan va veure que el guix s’engrunava fàcilment. Les engrunes eren molt petites, però, al cap d’una hora, havia aconseguit desprendre’n gairebé un grapat. Un matemàtic hauria pogut calcular que, en dos anys, aproximadament, suposant que no ensopegués la roca, el pres podia excavar un passadís de dos peus quadrats i vint de llargària.

El presoner va reprotxar-se aleshores no haver dedicat a aquella feina les llargues hores passades a la masmorra, cada cop més lentes, perdudes entre l’esperança, la pregària i la desesperació.

¿Quina feina no hauria pogut realitzar, per lenta que hagués estat, durant els sis anys, aproximadament, que feia que es trobava tancat en aquell forat?

La idea va donar-li nous ànims.

En tres dies i amb precaucions inaudites, va aconseguir treure tot el guix i deixar la pedra al descobert: la muralla era de còdols, enmig dels quals, per fer-la més sòlida, hi havia de tant en tant un bloc de pedra de talla. La que Dantès havia gairebé descalçat, n’era una. Ara es tractava de sorollar-la en la seva cavitat.

Dantès va provar-ho amb les ungles, però va resultar insuficient.

Els trossos de càntir que introduïa a les ranures es trencaven quan volia fer-los servir a manera de palanques.

Al cap d’una hora de temptatives inútils, va aixecar-se. La suor li regalimava del front, estava angoixat.

¿Hauria d’aturar-se tan bon punt havia començat? ¿Li caldria esperar, inútil i inert, que el veí fes tota la feina? ¿I si l’altre se’n cansava?

Aleshores, va tenir una idea. Va quedar-se dret, somrient. El front xop de suor se li va eixugar sol.

L’escarceller li portava cada dia la sopa en una cassola de llauna, que contenia també la d’un segon pres ja que Dantès havia observat que el recipient era o bé ple o bé mig buit, segons que el funcionari comencés la distribució del menjar per ell o pel seu company.

La cassola tenia el mànec de ferro. Era aquell mànec el que volia Dantès i l’hauria pagat amb deu anys de la seva vida, si els hi haguessin demanat a canvi.

L’escarceller abocava el contingut de la cassola al plat de Dantès. Després de menjar-se la sopa amb una cullera de fusta, el presoner rentava el plat que feia servir cada dia.

Al vespre, Dantès va col·locar el plat a terra, a mig camí de la porta a la taula. En entrar, l’escarceller va posar-li el peu a sobre i va esbocinar-lo.

Aquella vegada, no hi havia res a dir contra Dantès: s’havia equivocat, era cert, deixant el plat a terra, però l’escarceller també havia badat en no mirar on posava els peus.

L’home va buscar amb la mirada un recipient on poder abocar la sopa, però la vaixella de Dantès es limitava a aquell únic plat, no hi havia res més.

—Deixi la cassola —va dir Dantès—, ja l’agafarà demà, quan em porti l’esmorzar.

El consell amanyagava la mandra de l’escarceller, que, d’aquella manera, no tenia necessitat de tornar a pujar, baixar de nou i tirar amunt un altre cop.

Va deixar la cassola.

Dantès va estremir-se d’alegria.

Aquella vegada, va menjar-se ràpidament la sopa i la carn, que, segons el costum de les presons, hi afegien. Després d’esperar una hora per assegurar-se que l’escarceller no canviaria d’opinió, va separar el llit de la paret, va agafar la cassola, va ficar la punta del mànec entre la pedra de talla, desproveïda de l’argamassa, i els còdols del costat, i va començar a fer palanca.

Una lleugera oscil·lació va demostrar-li que la feina anava bé.

Efectivament, al cap d’una hora, havia extret la pedra de la paret, on va deixar un forat de més d’un peu i mig de diàmetre.

Dantès va recollir amb cura la runa, va repartir-la pels racons de la masmorra, va gratar el paviment grisenc amb un dels bocins del càntir i va cobrir-la amb terra.

A continuació, volent aprofitar una nit en què l’atzar, o més aviat la sàvia combinació que se li havia acudit, li havia posat a les mans un instrument tan valuós, va continuar cavant aferrissadament.

A l’alba, va tornar la pedra al seu lloc, va acostar el llit a la paret i va estirar-s’hi.

L’esmorzar consistia en un tros de pa: l’escarceller va entrar i l’hi va deixar a sobre de la taula.

—¿No em porta, doncs, un altre plat? —va preguntar-li Dantès.

—No —li respongué l’escarceller—, és vostè un destraler: va trencar el càntir, i, per la seva culpa, jo vaig esbocinar el plat; si tots els presos feien tantes destrosses, el govern no podria suportar-ho. Li deixem la cassola i l’hi abocarem la sopa, potser així no trencarà la vaixella.

Dantès va aixecar els ulls al cel i va ajuntar les mans sota la manta.

El tros de ferro que es quedaria li feia néixer al cor un rampell d’agraïment cap al cel més intens que els que, en el passat, li havien provocat els béns més valuosos que havia obtingut. Tanmateix, havia observat que, d’ençà que ell havia començat a treballar, l’altre presoner havia parat.

No hi feia res, allò no era un motiu per abandonar la tasca; si el veí no venia cap a ell, ell aniria cap al veí.

Va treballar tot el dia sense descans. Gràcies al nou instrument, al vespre, havia tret de la muralla més de deu grapats de còdols, guix i argamassa.

Quan va arribar l’hora de la visita, va adreçar tan bé com va poder el mànec torçat de la cassola i va deixar el recipient al lloc de costum, on abans deixava el plat. L’escarceller va abocar-hi la ració ordinària de sopa i carn, o més aviat de sopa i peix, perquè era dia d’abstinència, cosa que feien practicar als presoners tres cops per setmana. Allò hauria estat encara una altra manera de calcular el temps si Dantès no hagués deixat de fer-ho molt abans.

Després d’abocar-li la sopa, l’escarceller va retirar-se.

Aquella vegada, Dantès va voler comprovar si el veí havia deixat realment de treballar o no.

Va escoltar.

El silenci era total, com durant els tres dies que la feina havia quedat interrompuda.

Dantès va sospirar. Era evident que el veí no es refiava d’ell.

Tanmateix, no va desanimar-se i va continuar treballant tota la nit. Al cap de dues hores de feina, va trobar, però, un obstacle.

El ferro ja no mossegava, lliscava sobre una superfície plana.

Dantès va palpar l’obstacle i va adonar-se que es tractava d’una biga.

La biga travessava, o, més ben dit, barrava totalment el forat que Dantès havia començat a fer.

Calia, doncs, continuar cavant per sobre o per sota.

L’infortunat jove no havia pensat en aquell obstacle.

—Oh, Déu meu, Déu meu! —va exclamar—. Havia resat tant que esperava que m’havíeu sentit. Déu meu, després d’haver-me pres la llibertat de la vida, després d’haver-me pres la calma de la mort, després de fer-me reviure, tingueu pietat de mi, no em deixeu morir en la desesperació!

—¿Qui parla de Déu i de desesperació alhora? —digué una veu que semblava pujar de sota terra i que, esmorteïda, arribava fins al jove amb un accent sepulcral.

Edmond va sentir que els cabells se li eriçaven i va recular de genollons.

—Ah! —va murmurar—. Sento parlar un home.

Feia quatre o cinc anys que Edmond només sentia parlar l’escarceller, i, per al pres, l’escarceller no és un home: és una porta viva afegida a la de roure, un barrot de carn afegit als de ferro.

—En nom del cel! —va exclamar Dantès—. Qui ha parlat, que parli un altre cop, encara que la seva veu m’espanti. ¿Qui és, vostè?

—¿I vostè? —va preguntar la veu.

—Un desgraciat presoner —va replicar Dantès, que, per la seva banda, no tenia cap inconvenient a respondre.

—¿De quin país?

—Francès.

—¿Nom?

—Edmond Dantès.

—¿Professió?

—Mariner.

—¿Quant temps fa que és aquí?

—Des del 28 de febrer de 1815.

—¿Quin crim va cometre?

—Sóc innocent.

—¿De què l’acusen, però?

—D’haver conspirat per a la tornada de l’emperador.

—¿Què diu? ¿El retorn de l’emperador? ¿Ja no ocupa, doncs, el tron?

—Va abdicar a Fontainebleau el 1814 i van confinar-lo a l’illa d’Elba. ¿Quant temps fa, doncs, que és aquí, si ignora tot això?

—Des de 1811.

Dantès va estremir-se. Feia quatre anys més que ell que aquell home estava a la presó.

—Molt bé, no cavi més —va dir la veu molt de pressa—. Digui’m, però, a quina altura es troba el forat que ha fet.

—Arran de terra.

—¿Com l’amaga?

—Es troba darrere el meu llit.

—¿Han canviat el llit de lloc d’ençà que vostè es troba a la presó?

—Mai.

—¿A on dóna, la seva masmorra?

—A un passadís.

—¿I el passadís?

—Desemboca al pati.

—Pobre de mi! —va murmurar la veu.

—Oh, Déu meu! ¿Què passa? —va preguntar Dantès.

—Que vaig equivocar-me, que la imperfecció dels meus dibuixos va enganyar-me, que la manca d’un compàs m’ha perdut, que una ligne[23] d’error en el meu pla ha equivalgut a quinze peus en la realitat, i que vaig prendre la paret que vostè forada per la de la ciutadella!

—Aleshores, hauria anat a parar al mar, ¿no?

—Era el que volia.

—¿I si ho hagués aconseguit?

—M’hauria llançat a l’aigua i, nedant, hauria arribat a alguna de les illes que envolten el castell d’If, la de Daume o la de Tiboulen, o potser a la costa, i aleshores m’hauria salvat.

—¿Hauria pogut nedar fins allí?

—Déu m’hauria donat la força. Ara tot està perdut.

—¿Tot?

—Sí. Torni a tapar el forat amb cura, no treballi més, no s’ocupi de res i esperi notícies meves.

—¿Qui és, vostè? Almenys digui’m qui és!

—Sóc…, sóc el número 27.

—¿Desconfia de mi, doncs? —va preguntar Dantès.

A Edmond, va semblar-li sentir una mena de riallada amarga que travessava la volta i pujava fins a ell.

—Oh, sóc un bon cristià! —va exclamar, endevinant instintivament que l’home pensava abandonar-lo—. Li juro per Crist que em deixaré matar abans que deixar entreveure als seus botxins i als meus l’ombra de la veritat. Però, en nom del cel, no em privi de la seva presència, no em privi de la seva veu, o, li ho juro, perquè estic al final de les meves forces, que em trencaré el cap contra la muralla i vostè haurà de reprotxar-se la meva mort.

—¿Quina edat té? La seva veu sembla la d’un home jove.

—No la sé perquè no he comptat el temps d’ençà que sóc aquí. El que sé és que anava a fer-ne dinou quan van arrestar-me, el 28 de febrer de 1815.

—Encara no vint-i-sis anys —va murmurar la veu—. En aquesta edat, encara no ets un traïdor.

—Oh, no, no! Li ho juro —va repetir Dantès—. Ja li he dit, i torno a fer-ho, que em deixaré tallar a bocins abans que trair-lo.

—Ha fet bé de parlar-me, ha fet bé de pregar-me, perquè anava a fer un altre pla i allunyar-me de vostè. La seva edat, però, em tranquil·litza. Em reuniré amb vostè, esperi’m.

—¿Quan serà, això?

—He de calcular les nostres oportunitats, ja li donaré el senyal.

—¿No m’abandonarà, però, no em deixarà sol? ¿Vindrà vostè o em permetrà que vagi jo a on vostè es troba? Fugirem plegats, i, si no podem fugir, parlarem, vostè de la gent que estima, jo de la gent que estimo. Deu estimar algú, suposo.

—Estic sol en aquest món.

—Aleshores, m’estimarà a mi. Si és jove, jo seré el seu company; si és vell, seré el seu fill. El meu pare deu tenir setanta anys, si encara viu. Jo només l’estimava a ell i a una noia que es deia Mercedes. El meu pare no m’ha oblidat, n’estic segur; ella, però, Déu sap si encara pensa en mi. L’estimaré, a vostè, com estimava el pare.

—Està bé —va dir el presoner—. Fins demà.

Aquestes poques paraules van ser pronunciades en un to que va convèncer Dantès. No va demanar res més, va aixecar-se, va prendre les mateixes precaucions que abans amb la runa que havia tret de la paret i va acostar de nou el llit a la muralla.

D’ençà d’aleshores, va abandonar-se completament a la felicitat. Deixaria d’estar sol, certament, potser fins i tot recobraria la llibertat. En el pitjor dels casos, si continuava presoner, tindria un company, i la captivitat compartida només és mitja captivitat. Les queixes en comú són gairebé oracions; les oracions entre dos, gairebé accions de gràcies.

Dantès, amb el cor ple d’alegria, va anar tot el dia amunt i avall per la masmorra. De tant en tant, l’entusiasme l’ofegava. Aleshores seia al llit i es premia el pit amb la mà. Quan sentia un soroll, per petit que fos, al passadís, saltava cap a la porta. Una vegada o dues, va témer que el separessin d’aquell home, a qui no coneixia però que ja estimava com a un amic. Va prendre una decisió: quan l’escarceller apartés el llit i s’inclinés per examinar el forat, li trencaria el cap amb la llamborda sobre la qual hi havia el càntir.

El condemnarien a mort, ho sabia perfectament. ¿No anava a morir, però, de tristor i desesperació quan el soroll miraculós l’havia tornat a la vida?

L’escarceller va presentar-se al vespre. Dantès es trobava estirat al llit. D’aquella manera, li semblava que protegia millor l’obertura inacabada. Sens dubte, va llançar una mirada estranya al visitant inoportú perquè aquest li va dir:

—¿Què passa? ¿Pensa embogir una altra vegada?

Dantès no va respondre, temia que l’emoció de la veu no el traís.

L’escarceller va retirar-se, sacsejant el cap.

Quan va fer-se de nit, Dantès va pensar-se que el veí aprofitaria el silenci i la fosca per reprendre la conversa, però s’equivocava. La nit va escolar-se sense que cap soroll respongués a la seva espera febril. L’endemà, però, després de la visita matinal i quan acabava de separar el llit de la muralla, va sentir tres cops a intervals iguals. Va agenollar-se immediatament.

—¿És vostè? —va preguntar—. Sóc aquí.

—¿L’escarceller se n’ha anat? —va preguntar la veu.

—Sí, no tornarà fins al vespre. Tenim, doncs, dotze hores de llibertat.

—¿Puc actuar, doncs?

—Oh, sí, sí, de seguida, ara mateix, l’hi prego!

Immediatament, la porció de terra sobre la qual, Dantès, mig entaforat a l’obertura, havia posat les mans, va cedir a sota seu. Va recular mentre una massa de terra i pedres es precipitava en un clot que acabava d’obrir-se sota el que ell havia excavat. Aleshores, del fons del forat fosc la profunditat del qual Edmond no podia calcular, va veure emergir un cap, unes espatlles i, finalment, el cos sencer d’un home, que va sortir-ne amb prou agilitat.





XVI


Un savi italià

Dantès va abraçar el nou amic, esperat durant tant de temps i amb tanta impaciència, i va portar-lo a la vora de la finestra a fi que la poca llum que penetrava a la masmorra l’il·luminés de cap a peus.

Era un personatge baix, amb els cabells blancs, més pel dolor que no pas per l’edat, d’ulls penetrants, amagats sota unes pestanyes espesses i canudes, amb una barba encara negra que li queia sobre el pit. La primesa de la cara, solcada per arrugues profundes, l’atrevida línia dels trets facials revelaven un home més habituat a exercir les facultats morals que la força física. El nouvingut tenia el front cobert de suor.

Quant a la roba, era impossible distingir-ne la forma primitiva perquè només en quedava un parrac. Aparentava almenys seixanta-cinc anys, malgrat que un cert vigor de moviments feia pensar que en tenia menys que els que semblava de resultes d’una llarga captivitat.

Va acollir amb una mena de plaer les exclamacions d’entusiasme del jove; va semblar per un instant que la seva ànima glaçada s’escalfava i es fonia en contacte amb l’ànima ardent de Dantès.

Va agrair-li la cordialitat amb una certa calidesa malgrat que la decepció devia haver estat enorme en veure’s en una segona masmorra quan es pensava trobar la llibertat.

—Primer de tot —va dir—, vejam si hi ha manera de fer desaparèixer als ulls dels escarcellers els rastres del meu pas. La nostra tranquil·litat futura depèn de la seva ignorància del que ha succeït.

Llavors va inclinar-se cap a l’obertura, va agafar la pedra, que va aixecar fàcilment malgrat el seu pes, i va ficar-la en el forat.

—Ha descalçat aquesta pedra amb molt poca cura —va dir, movent el cap—. ¿Que no té eines, doncs?

—¿Que en té, vostè? —va preguntar Edmond, sorprès.

—Me n’he fabricat algunes. Tret d’una llima, tinc tot el que necessito: enformador, tenalles i palanca.

—Oh! M’agradaria veure aquests productes de la paciència i de l’enginy —va dir Dantès.

—Miri, per començar, aquí té un enformador.

I va ensenyar-li una fulla forta i esmolada, amb un mànec fet amb un tros de fusta de faig.

—¿Amb què l’ha fet?

—Amb una de les clavilles del llit. Amb aquest instrument, m’he obert camí fins aquí, uns cinquanta peus.

—Cinquanta peus! —va exclamar Dantès amb una mena de terror.

—Parli més baix, jove, parli més baix. Sovint, els escarcellers escolten darrere la porta dels presos.

—Saben que estic sol.

—No hi fa res.

—¿I diu que ha fet un forat de cinquanta peus per arribar aquí?

—Sí. És, si fa no fa, la distància que separa la meva masmorra de la seva. El que passa és que, sense instruments de geometria per estimar l’escala de proporció, vaig calcular malament la corba. En lloc de quaranta peus d’el·lipse, van sortir-me’n cinquanta. Com ja li vaig dir, em pensava que arribaria a la paret exterior, que la foradaria i que em llençaria al mar. He vorejat el corredor al qual dóna la masmorra de vostè, en lloc de passar per sota. La meva feina se n’ha anat en orris, perquè aquest passadís desemboca en un pati ple de guàrdies.

—És cert —va dir Dantès—, però el passadís només voreja una de les parets, i la masmorra en té quatre.

—Sí, sens dubte. Però, miri, en aquesta banda, la paret és el mateix penyal. Deu miners amb les eines adequades necessitarien deu anys per foradar-lo; aquesta altra deu estar adossada als fonaments del pis del governador; aniríem a parar als soterranis, tancats evidentment amb clau, i ens enxamparien. L’altra paret dóna… Esperi, ¿a on dóna, aquesta altra?

Es referia a la de l’espitllera per on entrava la llum. L’espitllera, que s’anava estrenyent cap a l’exterior i per la qual no hauria pogut passar ni una criatura, estava guarnida, a més a més, amb tres fileres de barrots de ferro, que podien tranquil·litzar l’escarceller més suspicaç pel que feia a la possibilitat d’una evasió.

Mentre feia la pregunta, el nouvingut va arrossegar la taula sota la finestra.

—Pugi a la taula —va dir a Dantès.

Edmond va obeir i, endevinant les intencions del company, va recolzar l’esquena a la paret i va presentar les dues mans.

El pres que s’havia identificat amb el número de la masmorra i del qual Dantès encara ignorava el nom de veritat, va pujar aleshores, amb més agilitat que no feia presagiar la seva edat i amb la traça d’un gat o d’un llangardaix, primer a la taula, de la taula a les mans de Dantès i després a les espatlles del jove. Inclinat, perquè la volta de la masmorra li impedia posar-se dret, va passar el cap per la primera filera de barrots i va poder guaitar a baix.

Un instant més tard, va retirar-lo ràpidament.

—Oh! Oh! —va exclamar—. Ja ho suposava.

Va deixar-se lliscar pel cos de Dantès fins a la taula i va saltar a terra.

—¿Què és el que ja suposava? —va preguntar el jove, ansiós, saltant també a terra.

El vell presoner meditava.

—Sí, és això —digué—. La quarta paret de la seva masmorra dóna a una galeria exterior, una espècie de camí de ronda pel qual passen les patrulles, vigilat per sentinelles.

—¿N’està segur?

—He vist el xacó del soldat i la punta del canó del fusell, i m’he retirat tan de pressa per por que ell no em veiés.

—¿I, doncs? —va preguntar Dantès.

—Com pot veure, és impossible fugir d’aquesta masmorra.

—¿Aleshores? —va continuar preguntant el jove.

—Aleshores, que es faci la voluntat de Déu!

I una ombra de profunda resignació va escampar-se per les fesomies del vell.

Amb una barreja de sorpresa i admiració, Dantès va mirar aquell home, que renunciava així i amb tanta filosofia a una esperança alimentada durant tant de temps.

—¿Ara, vol dir-me qui és? —va preguntar-li.

—Oh, sí, Déu meu! Si encara li interessa saber-ho, ara que ja no li puc servir de res.

—Pot servir-me per consolar-me i sostenir-me, perquè em sembla fort entre els forts.

El clergue va somriure amb tristesa.

—Sóc mossèn Faria —digué—, presoner des del 1811, com vostè ja sap, al castell d’If, però ja havia passat tres anys a la fortalesa de Fenestrelle. L’any 1811, van transferir-me del Piemont a França. Aleshores vaig saber que el destí, que li semblava submís en aquella època, havia donat un fill a Napoleó i que aquell fill, al bressol mateix, havia estat nomenat rei de Roma. Llavors jo estava lluny de sospitar el que vostè m’ha dit: que, quatre anys més tard, el colós cauria. ¿Qui regna, doncs, a França? ¿Napoleó II?

—No, Lluís XVIII.

—Lluís XVIII, el germà de Lluís XVI! Els designis del cel són estranys i misteriosos. ¿Quina va ser, doncs, la intenció de la providència, enderrocant l’home que havia elevat, i elevant el que havia enderrocat?

Dantès seguia amb els ulls aquell home que oblidava un instant el propi destí per preocupar-se així pel del món.

—Sí, sí —va continuar l’altre—, igual que a Anglaterra. Després de Carles I, Cromwell; després de Cromwell, Carles II; potser, després de Jaume II, algun gendre, algun parent, algun príncep d’Orange, un stadhouder[24] que es farà rei. I, aleshores, noves concessions al poble; aleshores, una constitució; aleshores, la llibertat! Ja ho veurà, jove —va afegir, adreçant-se a Dantès i mirant-lo amb ulls brillants i profunds com els que devien tenir els profetes—. Vostè encara té edat per veure-ho, vostè ho veurà.

—Sí, si surto d’aquí.

—Ah, és veritat! —va dir mossèn Faria—. Som uns presoners. Hi ha moments que me n’oblido, que els meus ulls foraden la paret i em penso que estic en llibertat.

—¿Per què van tancar-lo?

—¿A mi? Perquè vaig somiar l’any 1807 el projecte que Napoleó va voler realitzar el 1811; perquè, com Maquiavel, vaig voler fer un imperi únic i gran, compacte i fort amb tots els minúsculs principats que feien d’Itàlia un niu de petits regnes tirànics i febles; perquè vaig pensar-me que havia trobat el meu Cèsar Borgia en un ximplet coronat que va fer veure que em comprenia per trair-me millor. Era el projecte d’Alexandre VI i de Clement VII. Fracassarà sempre, tenint en compte que ells el van emprendre inútilment i que Napoleó no ha pogut acabar-lo. Decididament, Itàlia està maleïda!

I el vell va abaixar el cap.

Dantès no entenia que un home pogués arriscar la vida per uns interessos semblants. És veritat que coneixia Napoleó per haver-lo vist i haver-hi parlat, però, en canvi, ignorava completament qui eren Clement VII i Alexandre VI.

—¿No és vostè el mossèn que tothom creu que està… malalt? —va preguntar Dantès, començant a compartir l’opinió de l’escarceller, que era l’opinió general al castell d’If.

—Vol dir que tothom creu que està boig, ¿oi?

—No m’atrevia —va dir Dantès, somrient.

—Sí, sí —va continuar Faria, amb una riallada amarga—; si, sóc el que passa per boig, el que diverteix fa molt de temps els hostes d’aquesta presó, i que divertiria també les criatures, si n’hi hagués en el sojorn del dolor sense esperança.

Dantès va quedar-se immòbil i mut un instant.

—¿Així, renuncia a fugir?

—Veig la fugida impossible. És revoltar-se contra Déu intentar allò que Déu no vol que s’acompleixi.

—¿Per què es desanima? Voler aconseguir l’èxit a la primera seria també demanar massa a la providència. ¿No pot tornar a començar en una altra direcció el que ha fet fins ara en aquesta?

—¿Sap, però, el que he fet, per atrevir-se a parlar-me de recomençar? ¿Sap que va costar-me quatre anys fer les eines que tinc? ¿Sap que en fa dos que esgarrapo i cavo una terra dura com el granit? ¿Sap que m’ha calgut descalçar pedres que abans no m’hauria imaginat que podria ni sorollar? ¿Que he consumit dies sencers en aquesta feina titànica i que, a vegades, al vespre, em sentia feliç quan havia pogut treure una polzada d’aquesta vella argamassa, que s’ha tornat tan dura com la mateixa pedra? ¿Sap, vostè, sap, vostè, que, per amagar la terra i les pedres que treia, vaig haver de foradar la volta d’una escala, en el tambor de la qual vaig enterrar a poc a poc tota la runa, de manera que, avui, el tambor és ple i no sabria on ficar ni un grapat de pols? ¿Sap, per acabar, que, quan ja em creia al final de la tasca, quan em quedava la força justa per assolir el meu objectiu, Déu no solament me l’allunya, aquest objectiu, sinó que se l’emporta qui sap on? Ah! Li ho dic, li ho repeteixo, d’ençà d’avui, ja no faré res més per intentar reconquerir la llibertat, ja que la voluntat de Déu és que la perdi per sempre.

Edmond va abaixar el cap per no confessar-li que l’alegria de tenir un company li impedia compadir-lo, com hauria hagut de fer-ho, pel fracàs de la seva evasió.

Mossèn Faria va desplomar-se sobre el llit d’Edmond, aquest va quedar-se dret.

El jove no havia pensat mai en la fugida. Hi ha coses que semblen tan impossibles que no penses ni a intentar-les i que evites instintivament. Excavar cinquanta peus sota terra, consagrar tres anys a l’operació per arribar, si tens èxit, a un precipici a pic sobre el mar; llançar-te des de cinquanta, seixanta, potser cent peus per esclafar-te el cap contra una roca, si les bales dels sentinelles no t’han matat abans; veure’t obligat, si t’escapes de tots aquests perills, a fer una llegua nedant, era massa perquè no et resignessis, i ja hem vist que Dantès havia estat a punt de portar la resignació fins a la mort.

Ara, però, que el jove havia vist un vell aferrar-se a la vida amb tanta energia, donant-li l’exemple de les decisions desesperades, va posar-se a reflexionar i a mesurar el seu coratge. Un altre havia intentat allò que, a ell, ni solament se li havia acudit; un altre, menys jove, menys fort, menys traçut que ell, havia aconseguit, a força d’habilitat i de paciència, les eines que necessitava per aquella operació increïble, que només havia fracassat per un càlcul erroni; un altre havia fet tot allò; res no era, doncs, impossible per a Dantès. Faria havia excavat una galeria de cinquanta peus; ell l’excavaria de cent; Faria, als cinquanta anys, n’havia invertit tres en la seva obra; ell només tenia la meitat dels anys que Faria i en tardaria sis; Faria, sacerdot, savi, home d’església, no tenia por d’arriscar-se a fer la travessia des del castell d’If a l’illa de Daume, a la de Ratonneau o a la de Lemaire; ell, Edmond, el mariner, ell, el bussejador audaç, que havia baixat tan sovint a buscar una branca de corall al fons del mar, ¿vacil·laria a l’hora de fer una llegua nedant? ¿Quanta estona calia per fer-la? ¿Una hora? I bé, ¿no s’havia passat, ell, hores senceres al mar sense fer peu a la costa? No, no. Dantès no tenia cap necessitat que l’encoratgessin amb l’exemple. Tot allò que un altre havia pogut fer, Dantès ho faria.

El jove va reflexionar un instant.

—He trobat el que vostè buscava —va dir al vell.

Faria va estremir-se.

—¿Vostè? —va preguntar, alçant el cap i fent una cara que indicava que, si Dantès deia la veritat, el desànim del company no duraria gaire—. ¿Vostè? A veure, ¿què ha trobat?

—La galeria que ha excavat per arribar aquí va en el mateix sentit que la galeria exterior, ¿no?

—Sí.

—A tot estirar, deu quedar a una quinzena de passes.

—Com a màxim.

—Doncs, bé, cap a la meitat de la galeria, obrim una desviació com la branca d’una creu. Aquesta vegada calculant millor les mides. Desemboquem a la galeria exterior. Matem el sentinella i ens evadim. Perquè aquest pla tingui èxit, només cal valor, i vostè en té; vigor, i, a mi, no me’n falta. No parlo de paciència, vostè ja n’ha demostrat i jo faré el mateix.

—Un instant —va replicar el mossèn—: no sap de quina mena és el meu valor ni què penso fer amb la meva força. Pel que fa a la paciència, crec haver-ne tingut reprenent cada matí la tasca de la nit, i cada nit la del dia. Però, escolti’m bé, jove: vaig fer-ho perquè em semblava que servia Déu alliberant una de les seves criatures, que, innocent com era, no podia ser condemnada.

—¿I què? —va preguntar Dantès—. ¿No ens trobem en el mateix punt? ¿Es considera culpable d’ençà que m’ha conegut?

—No, però no vull convertir-m’hi. Fins ara només m’enfrontava amb les coses i vostè em proposa d’anar contra els homes. He pogut foradar una paret i destruir una escala, però no foradaré el pit de ningú ni destruiré cap existència.

Dantès va fer un lleuger moviment de sorpresa.

—¿Què diu? ¿Davant la possibilitat de ser lliure, l’aturaria un escrúpol semblant?

—¿I per què, vostè —va preguntar Faria—, una nit, no ha estamordit l’escarceller amb una pota de la taula, s’ha posat la seva roba i ha intentat fugir?

—Perquè no se m’ha acudit la idea.

—El que passa és que sent un horror instintiu per una cosa semblant, un horror tan fort que ni solament hi ha pensat —va continuar el vell—. Perquè, en les coses simples i permeses, els nostres apetits naturals ens adverteixen perquè no ens desviem de la línia del nostre dret. El tigre, que vessa sang per naturalesa, perquè és el seu estat i el seu destí, només necessita una cosa: que l’olfacte l’avisi que té una presa a l’abast. Immediatament, se li llança a sobre i la destrossa. És el seu instint i l’obeeix. A l’home, al contrari, li repugna la sang; no són les lleis socials les que fan que li repugni l’assassinat, són les lleis naturals.

Dantès va quedar-se confós: era, en efecte, l’explicació del que, sense que ell se n’hagués adonat, havia passat en el seu cervell o més aviat en la seva ànima, perquè hi ha pensaments que surten del cap, i altres del cor.

—Encara més! —va continuar Faria—. Durant els dotze anys de presó, he repassat mentalment totes les evasions cèlebres. Són rares les que han tingut èxit. Les que han sortit bé, les coronades per l’èxit total són les meditades amb cura i preparades lentament: així van fugir el duc de Beaufort del castell de Vincennes, Dubuquoi de Fort-l’Évêque, i Latude de la Bastilla. També hi ha les que pot oferir l’atzar i que són les millors. Esperem una ocasió, cregui’m, i, si es presenta, aprofitem-la.

—Vostè ha pogut esperar —va dir Dantès, sospirant—. Aquest llarg treball l’ocupava tothora, i, quan no tenia la feina per distreure’s, tenia l’esperança per consolar-lo.

—No m’ocupava solament d’això.

—¿Què feia, doncs?

—Escrivia o estudiava.

—¿Li donen, doncs, paper, plomes i tinta?

—No, però m’ho faig.

—¿Es fa paper, plomes i tinta? —va exclamar Dantès.

—Sí.

Dantès va mirar-lo amb admiració, malgrat que encara li costava creure’s el que li deia. Faria va copsar el petit dubte.

—Quan vingui a la meva masmorra —li digué—, li ensenyaré una obra, el resultat dels pensaments, les investigacions i les reflexions de tota la meva vida, que vaig meditar a l’ombra del Colosseu de Roma, al peu de la columna de Sant Marc, a Venècia, a la vora de l’Arno, a Florència, i que mai no m’imaginava que, un dia, els meus escarcellers em concedirien el lleure per realitzar-la entre les quatre parets del castell d’If. És un Tractat sobre la possibilitat d’una monarquia general a Itàlia. Farà un volum en quart molt gruixut.

—¿I l’ha escrit?

—Sobre dues camises. Vaig inventar una preparació que torna la roba llisa i compacta com el pergamí.

—¿És, doncs, químic?

—Una mica. Vaig conèixer Lavoisier i vaig tenir amistat amb Cabanis.

—Per a una obra com aquesta, va haver de fer investigacions històriques. ¿Disposava, doncs, de llibres?

—A Roma, en tenia aproximadament cinc mil a la meva biblioteca. A força de llegir-los i rellegir-los, vaig descobrir que, amb cent cinquanta obres ben escollides, tens, si no un resum complet dels coneixements humans, almenys tot el que resulta útil a un home culte. Vaig consagrar tres anys de la meva vida a llegir i rellegir aquells cent cinquanta volums, de manera que gairebé me’ls sabia de memòria quan van detenir-me. A la presó, amb un petit esforç, vaig recordar-me’n de tots. Així, podria recitar-li Tucídides, Xenofont, Plutarc, Tit Livi, Tàcit, Strada, Jornandés, Dante, Montaigne, Shakespeare, Spinoza, Maquiavel i Bossuet. Li cito solament els més importants.

—¿Sap, doncs, diverses llengües?

—Parlo cinc llengües vives: alemany, francès, italià, anglès i espanyol; amb l’ajuda del grec antic, comprenc el modern, però el parlo malament i l’estic estudiant.

—¿L’està estudiant? —va preguntar Dantès.

—Sí, vaig fer-me un vocabulari amb les paraules que conec, vaig agrupar-les i vaig combinar-les de mil maneres perquè em resultessin suficients per expressar el meu pensament. En sé aproximadament mil, totes les que, en rigor, necessito malgrat que em sembla que n’hi ha més de cent mil als diccionaris. No seré gaire eloqüent, però em faré comprendre a meravella, i, amb això, en tinc prou.

Cada cop més esbalaït, Edmond començava a trobar gairebé sobrenaturals les facultats d’aquell home estrany. Va voler agafar-lo en falta en algun punt i va preguntar-li:

—¿Si no van donar-li plomes, com ha pogut escriure un tractat tan voluminós?

—Me’n vaig fer d’excel·lents, que tothom apreciaria més que les ordinàries si en coneguessin el material, amb els cartílags del cap dels enormes lluços que ens donen a vegades els dies d’abstinència. Em fa feliç, per tant, veure arribar els dimecres, els divendres i els dissabtes perquè tinc l’esperança d’augmentar la provisió de plomes. Els treballs històrics són, ho confesso, la meva ocupació més agradable. Retrocedint en el passat, oblido el present; movent-me amb independència i llibertat per la història, no recordo que estic presoner.

—¿I la tinta? —va preguntar Dantès—. ¿Amb què se l’ha fet?

—Antany hi havia una xemeneia a la meva masmorra —va dir Faria—. Sens dubte, van tapar-la un temps abans de la meva arribada, però hi havien fet foc durant molt de temps. L’interior, doncs, està entapissat d’estalzí. Dissolc aquest estalzí en una mica del vi que em donen els diumenges, i això em proporciona una tinta excel·lent. Per a les notes especials, les que cal que atreguin la mirada, em punxo als dits i escric amb la meva sang.

—¿I quan podré veure tot això?

—Quan vulgui —va respondre Faria.

—Oh, ara mateix! —va exclamar el jove.

—Segueixi’m, doncs —digué el mossèn.

Va entrar en el passadís subterrani, on va desaparèixer. Dantès va seguir-lo.





XVII


La cel·la del mossèn

Després de passar, inclinant-se, però, malgrat tot, amb força facilitat, per la galeria subterrània, Dantès va arribar a l’altra punta, que donava a la cel·la del mossèn. Allí, el pas s’estrenyia i amb prou feines deixava espai suficient perquè un home pogués esmunyir-s’hi reptant. La masmorra del clergue estava enllosada; aixecant una de les lloses del racó més obscur de la peça, era com havia començat la laboriosa operació el final de la qual Dantès havia presenciat.

Tan aviat com va entrar-hi i va posar-se dret, el jove va examinar la masmorra amb molta atenció. A primera vista, no presentava res de particular.

—Bé —va dir el mossèn—, és només un quart d’una, tenim encara unes quantes hores.

Dantès va mirar al seu voltant per buscar el rellotge on Faria havia pogut llegir l’hora d’una manera tan precisa.

—Miri el raig de llum que entra per la finestra —va dir el mossèn— i les línies traçades per mi a la paret. Gràcies a aquestes línies, combinades amb el doble moviment de la terra i l’el·lipse que aquesta descriu al voltant del sol, sé l’hora amb més exactitud que si tingués un rellotge, perquè un rellotge pot desajustar-se, però el sol i la terra no es desajusten mai.

Edmond no havia entès gens ni mica l’explicació. Veient sortir el sol darrere les muntanyes i com es ponia a la Mediterrània, sempre havia cregut que es movia el sol i no la terra. El doble moviment, que ell no percebia, del planeta que habitava li semblava gairebé impossible. En cadascuna de les paraules del seu interlocutor, veia misteris científics tan admirables per penetrar-hi com a les mines d’or i de diamants que havia visitat durant un viatge a Guzarate i Golconda, quan encara era gairebé una criatura.

—A veure —va dir al clergue—, estic ansiós per examinar els seus tresors.

El mossèn va dirigir-se a la xemeneia. Amb l’enformador, que encara duia a la mà, va desplaçar la pedra que antany havia estat la llar i que ocultava una cavitat força profunda. Allí es trobaven tancats els objectes dels quals havia parlat a Dantès.

—¿Què vol veure primer?

—Ensenyi’m la seva gran obra sobre la reialesa a Itàlia.

Faria va treure del valuós armari tres o quatre rotlles de tela. Es tractava de bandes de roba de quatre polzades, aproximadament, d’amplària i divuit de longitud, enrotllades com fulles de papir. Aquestes bandes, numerades, eren cobertes d’una escriptura que Dantès va poder llegir perquè es tractava de la llengua materna del mossèn, és a dir l’italià, un idioma que, en la seva qualitat de provençal, Dantès entenia perfectament.

—Miri, tot és aquí. Fa vuit dies aproximadament que vaig escriure la paraula fi a l’acabament de la banda seixanta-vuit. Vaig utilitzar dues de les meves camises i tots els mocadors que tenia. Si algun dia torno a ser lliure a Itàlia, si hi ha un impressor que s’atreveixi a publicar-ho, tinc la fama assegurada.

—Sí —va dir Dantès—. Ja ho veig. I ara, si li plau, ensenyi’m les plomes amb les quals ha escrit aquesta obra.

—Miri —digué Faria.

I va mostrar al jove un bastonet de sis polzades de longitud, de la grossària del mànec d’un pinzell, a la punta del qual, lligat amb un fil, hi havia, encara tacat de tinta, un dels cartílags dels quals el clergue havia parlat a Dantès: tenia forma de bec i estava tallat com una ploma corrent.

Dantès va examinar-lo. Després, va buscar amb els ulls l’instrument amb el qual la ploma havia estat tallada d’una manera tan correcta.

—Ah, sí! —va exclamar Faria—. ¿La navalla, oi? És la meva obra mestra. Vaig fer-la, com aquest ganivet que veu aquí, amb un vell candeler de ferro.

L’instrument tallava com una navalla d’afaitar. Quant al ganivet, tenia un avantatge: tant podia servir de ganivet com de punyal.

Dantès va inspeccionar els objectes amb la mateixa atenció que, a les botigues de curiositats de Marsella, havia examinat a vegades instruments fets pels salvatges dels mars del Sud i que portaven els capitans d’altura.

—Quant a la tinta —digué Faria—, ja sap com procedeixo: la faig a mesura que la necessito.

—El que em sorprèn —va dir Dantès—, és que hagi tingut prou dies per a tota aquesta feinada.

—Tenia les nits.

—¿Les nits? ¿És, doncs, com els gats, que hi veuen de nit?

—No, però Déu va donar a l’home la intel·ligència per compensar la pobresa dels seus sentits: vaig procurar-me llum.

—¿Com s’ho va fer?

—De la carn que em porten, separo el greix, el fonc i en trec una mena d’oli compacte. Miri, aquí té la meva espelma.

I el mossèn va mostrar-li una mena de llàntia semblant a les utilitzades en l’enllumenat públic.

—¿I el foc?

—Tinc dos còdols i roba cremada.

—¿I llumins?

—Vaig fingir que patia una malaltia de la pell, vaig demanar sofre i me’l van concedir.

Dantès va deixar els objectes a sobre de la taula i va abaixar el cap, aclaparat per la perseverança i la força d’aquell esperit.

—Això no és tot —va continuar Faria—, perquè mai no s’han de posar tots els tresors al mateix amagatall. Tanquem aquest.

Va posar la llosa al seu lloc, va escampar-hi una mica de pols a sobre i va passar-hi un peu per fer desaparèixer tot rastre de solució de continuïtat. Després va dirigir-se al llit i va desplaçar-lo.

Darrere el capçal, amagat per una pedra que el tancava d’una manera gairebé hermètica, hi havia un clot que contenia una escala de corda de vint-i-cinc a trenta peus de llarga.

Dantès va examinar-la, era d’una solidesa a tota prova.

—¿Qui va proporcionar-li la corda necessària per aquesta obra meravellosa?

—Primer algunes camises, després els llençols del llit, que vaig desfilar durant tres anys de captivitat a Fenestrelle. Quan van traslladar-me al castell d’If, vaig trobar la manera d’emportar-me els fils, i vaig continuar la feina aquí.

—¿No s’adonaven, però, que els llençols no tenien vora?

—Els tornava a cosir.

—¿Amb què?

—Amb aquesta agulla.

I el mossèn, obrint un parrac del seu vestit, va ensenyar a Dantès una espina de peix llarga, punxeguda i encara enfilada, que portava a sobre.

—Sí —va continuar Faria—, primer vaig pensar a treure els barrots i fugir per la finestra, que és una mica més ampla que la de vostè, com pot veure, i que encara hauria eixamplat més al moment de l’evasió. Vaig adonar-me, però, que donava a un pati interior i vaig renunciar al projecte per massa arriscat. Tanmateix, vaig conservar l’escala per si es produïa alguna circumstància imprevista, una d’aquestes evasions que proporciona l’atzar.

Tot i semblar que examinava l’escala, Dantès pensava en una altra cosa: se li havia acudit una idea: aquell home tan intel·ligent, tan enginyós i tan profund, segurament hi veuria clar en la seva pròpia desgràcia, de la qual ell mateix havia estat incapaç de treure l’entrellat.

—¿En què pensa? —va preguntar-li el clergue, somrient, prenent la concentració de Dantès per admiració en el grau més alt.

—Primer de tot, penso en l’enorme quantitat d’intel·ligència que ha hagut de gastar per arribar a aquest punt. ¿Què hauria estat capaç de fer en llibertat?

—Potser res: probablement aquest excés d’energia mental s’hauria evaporat en foteses. Cal la desgràcia per entrar en certes mines misterioses amagades a la intel·ligència humana; cal pressió per fer esclatar la pólvora. La captivitat va reunir en un sol punt totes les meves facultats escampades, que suraven aquí i allà; van topar en un espai reduït i, com vostè sap, de la topada dels núvols surt l’electricitat, de l’electricitat, el llamp, i, del llamp, la llum.

—No, jo no sé res —va dir Dantès, abaltit per la seva ignorància—. Una part de les paraules que vostè diu, per a mi són buides de sentit. Vostè té molta sort de ser tan savi!

El clergue va somriure.

—¿No em deia fa un moment que pensava en dues coses?

—Sí.

—Només m’ha dit la primera. ¿Quina és la segona?

—Que vostè m’ha contat la seva vida, però no sap res de la meva.

—La seva vida, jove, és molt curta per contenir esdeveniments d’una certa importància.

—Conté una desgràcia immensa —va dir Dantès—, una desgràcia que no vaig merèixer. I, per no blasfemar contra Déu, com he fet algunes vegades, voldria culpar els homes del meu infortuni.

—¿Aleshores, es considera innocent del fet que li imputen?

—Completament innocent, per la vida de les dues úniques persones que estimo, la del meu pare i la de Mercedes.

—A veure, doncs —va dir el mossèn, tancant l’amagatall i tornant el llit al seu lloc—, conti’m la seva història.

Llavors Dantès va contar el que anomenava la seva història, que es limitava a un viatge a l’Índia i dos o tres per Llevant: va arribar a l’última travessia, a la mort del capità Leclère, al paquet d’aquest per al gran mariscal, a la carta del mariscal adreçada a un tal senyor Noirtier, i, finalment, a l’arribada a Marsella, l’entrevista amb el pare, els amors amb Mercedes, el dinar d’esposalles, l’arrest, l’interrogatori, la presó provisional al Palau de Justícia i la definitiva al castell d’If. Arribat aquí, Dantès ja no sabia res més, ni solament el temps que feia que estava presoner.

Acabada la narració, el mossèn va reflexionar profundament.

—En dret, hi ha un axioma d’una gran profunditat i que té a veure amb el que li deia fa un instant: llevat que la maldat no neixi d’un organisme trastocat, a la natura humana li repugna el crim. Tanmateix, la civilització ens ha donat necessitats, vicis, apetits ficticis que, a vegades, exerceixen sobre nosaltres una influència que ens ofega els bons instints i ens empeny al mal. D’aquí prové la màxima: si vols descobrir el culpable, esbrina primer de tot qui pot sortir beneficiat pel crim! ¿A qui podia resultar útil la seva desaparició?

—A ningú, Déu meu! Jo era tan poca cosa!

—No digui això, perquè la resposta manca de lògica i de filosofia alhora. Tot és relatiu, amic meu, des del rei que fa nosa al seu futur successor fins a l’empleat que molesta al supernumerari: si el rei mor, el successor hereta una corona; si l’empleat mor, el supernumerari hereta un sou de mil dues-centes lliures. Aquestes mil dues-centes lliures són la seva llista civil, li són tan necessàries per viure com els dotze milions al rei. Cada individu, des del grau més baix fins al més alt de l’escala social, agrupa al seu voltant un petit món d’interessos, amb els seus remolins i els seus àtoms ganxuts, com els mons de Descartes. El que passa és que aquests mons van eixamplant-se a mesura que pugen. És una espiral invertida, que, per un joc d’equilibris, es manté sobre la punta. Tornem, doncs, al món de vostè. ¿Anaven a fer-lo capità del Pharaon?

—Sí.

—¿Anava a casar-se amb una noia bufona?

—Sí.

—¿Interessava a algú que no arribés a capità del Pharaon? ¿Algú volia impedir que es casés amb Mercedes? Respongui primer la primera pregunta, l’ordre és la clau de tots els problemes. ¿Interessava a algú que no esdevingués capità del Pharaon?

—No, jo era molt estimat a bord. Si els mariners haguessin pogut escollir un cap, estic segur que hauria estat jo. Només un home tenia alguna cosa contra mi; feia un temps que m’hi havia barallat i l’havia desafiat a un duel, que ell havia refusat.

—Caram! ¿I com es deia?

—Danglars.

—¿Què era, a bord?

—Comptable.

—¿Si l’haguessin fet capità, vostè l’hauria mantingut en el càrrec?

—No, si la decisió hagués estat cosa meva, perquè m’havia semblat detectar-li algunes irregularitats en els comptes.

—Bé. Ara, digui’m: ¿algú va assistir a l’entrevista amb el capità Leclère?

—No, érem sols.

—¿Algú va poder sentir la conversa?

—Sí, perquè la porta era oberta, i, fins i tot… esperi, sí, sí. Danglars va passar just quan el capità Leclère em donava el paquet destinat al gran mariscal.

—Bé —va dir el clergue—, anem pel bon camí. ¿Va acompanyar-lo algú a terra quan va fer escala a l’illa d’Elba?

—Ningú.

—¿Van donar-li una carta?

—Sí, el gran mariscal.

—¿Què va fer-ne?

—Vaig posar-me-la a la cartera.

—¿Portava, doncs, la cartera? ¿Com s’explica que una cartera que havia de contenir una missiva oficial cabés a la butxaca d’un mariner?

—Té raó, la meva cartera es trobava a bord.

—¿Va ser, doncs, a bord que va posar la missiva a la cartera?

—Sí.

—¿Què va fer-ne, de la carta, de Portoferraio a bord?

—Vaig portar-la a la mà.

—¿Quan va embarcar al Pharaon, tothom va poder veure que duia una carta?

—Sí.

—¿També Danglars?

—Igual que els altres.

—Ara, escolti’m bé, aplegui tots els detalls: ¿recorda en quins termes estava redactada la denúncia?

—Sí, sí, vaig rellegir-la tres vegades i la recordo paraula per paraula.

—Repeteixi-me-la.

Dantès va concentrar-se un instant.

—Deia així, textualment:

Un amic de la corona i de la religió avisa el senyor procurador del rei que l’anomenat Edmond Dantès, segon del vaixell Pharaon, arribat aquest matí d’Esmirna, després de fer escala a Nàpols i a Portoferraio, va estar encarregat per Murat de portar una carta a l’usurpador, i que aquest va donar-n’hi una altra per al comitè bonapartista de París. Arrestant-lo, s’obtindrà la prova del seu crim, perquè l’esmentada carta li serà trobada a sobre, a casa del seu pare o a la seva cabina a bord del Pharaon.

El mossèn va arronsar les espatlles.

—Més clar que la llum del dia —digué—. Cal ser molt ingenu i bona persona per no haver-ho endevinat a l’instant.

—¿Ho creu de veritat? —va exclamar Dantès—. Ah, seria una infàmia ben grossa!

—¿Quina lletra feia habitualment Danglars?

—Un cursiva molt bonica.

—¿I com era la de la carta anònima?

—Inclinada enrere.

El mossèn va somriure.

—¿Estrafeta, oi?

—Molt decidida per a ser estrafeta.

—Esperi.

Va agafar la ploma, o allò que anomenava així, va sucar a la tinta i va escriure amb la mà esquerra i sobre una tela preparada expressament les dues o tres primeres ratlles de la denúncia.

Dantès va recular i va mirar, gairebé aterrit, el clergue.

—Oh, és sorprenent la semblança d’aquesta lletra amb aquella!

—Perquè la denúncia estava escrita amb la mà esquerra —va respondre Faria—. He observat una cosa.

—¿Quina?

—Que els textos escrits amb la mà dreta són tots diferents i els escrits amb l’esquerra s’assemblen.

—¿Ho ha vist tot, doncs, ho ha observat tot?

—Continuem.

—Oh, sí, sí!

—Passem a la segona qüestió.

—L’escolto.

—¿Interessava a algú que vostè no es casés amb Mercedes?

—Sí, a un xicot que l’estimava.

—¿Com es deia?

—Fernand.

—¿És un nom espanyol?

—Ell era català.

—¿El creu capaç d’escriure la carta?

—No, aquell m’hauria clavat una ganivetada, això és tot.

—Sí, això és ben espanyol: un assassinat, sí; una covardia, no.

—D’altra banda, ell ignorava els detalls consignats a la denúncia.

—¿No els havia comunicat a ningú?

—A ningú.

—¿Ni solament a la seva amant?

—Ni solament a la meva promesa.

—Va ser Danglars.

—Oh, ara ja n’estic segur!

—Esperi… ¿Danglars coneixia Fernand?

—No… sí… Recordo…

—¿Què?

—La vigília de la meva boda, els vaig veure entaulats sota l’emparrat de l’oncle Pamphile. Danglars estava cordial i burleta; Fernand, pàl·lid i trasbalsat.

—¿Sols?

—No. Hi havia amb ells un tercer company, un conegut meu, amb el qual sens dubte s’havien fet amics, un sastre anomenat Caderousse. Aquest, però, ja estava borratxo. Esperi… esperi… ¿Com és que no me n’havia recordat, d’això? A prop de la taula on bevien, hi havia un tinter, paper i plomes —Dantès va posar-se la mà al front—. Oh, els infames, els infames!

—¿Vol saber alguna cosa més? —va preguntar el mossèn, rient.

—Sí, sí, donat que vostè profunditza en tot i hi veu clar en totes les coses. Vull saber per què només van interrogar-me una vegada, per què no van jutjar-me i per què van condemnar-me sense procés.

—Oh, això és una mica més greu —va dir el mossèn—; la justícia té aspectes foscos i misteriosos, difícils de penetrar. El que hem fet fins ara amb els seus dos enemics ha estat un joc d’infants. Sobre aquest altre tema, haurà de donar-me indicacions més precises.

—Pregunti’m, doncs, perquè, realment, vostè hi veu més clar en la meva vida que jo mateix.

—¿Qui va interrogar-lo? ¿El procurador del rei, el substitut, el jutge d’instrucció?

—El substitut.

—¿Jove o vell?

—Jove, vint-i-set o vint-i-vuit anys.

—Bé. No corromput encara, però ja ambiciós —va dir el mossèn—. ¿Com va comportar-se amb vostè?

—Benigne més que sever.

—¿Li ho va contar tot?

—Tot.

—¿Va canviar de comportament durant l’interrogatori?

—Va alterar-se un instant quan va llegir la carta que em comprometia; va semblar com aclaparat per la meva desgràcia.

—¿Per la desgràcia de vostè?

—Sí.

—¿Està ben segur que es planyia per la seva desgràcia?

—Almenys va donar-me una gran demostració de simpatia.

—¿Quina?

—Va cremar l’única prova que em podia comprometre.

—¿Quina? ¿La denúncia?

—No, la carta.

—¿N’està segur?

—Ho va fer davant meu.

—Es tracta d’una altra cosa. Aquell home podria ser molt més malvat que vostè no es pensa.

—M’esgarrifa, paraula d’honor! —va exclamar Dantès—. ¿El món és, doncs, poblat de tigres i cocodrils?

—Sí. El que passa, però, és que els tigres i els cocodrils de dos peus són molt més perillosos que els altres.

—Continuem, continuem.

—Amb molt de gust. ¿Diu que va cremar la carta?

—Sí, mentre em deia: «Miri, només hi ha aquesta prova contra vostè, i la destrueixo».

—Una conducta massa sublim per ser natural.

—¿Ho creu així?

—N’estic segur. ¿A qui anava adreçada, la carta?

—Al senyor Noirtier, carrer Coq-Héron, 13, de París.

—¿Se li acut alguna raó per la qual el substitut estigués interessat a fer-la desaparèixer?

—És possible, perquè va fer-me prometre dues o tres vegades, en interès meu, deia, que no parlaria amb ningú de la carta, i va fer-me jurar que no pronunciaria mai el nom de la persona a qui anava adreçada.

—¿Noirtier? —va dir el mossèn—. ¿Noirtier? Vaig conèixer un Noirtier a la cort de l’antiga reina d’Etrúria, un Noirtier que havia estat girondí durant la revolució. ¿Com es deia el substitut que va interrogar-lo?

—De Villefort.

El clergue va esclafir de riure.

Dantès va mirar-lo amb estupefacció.

—¿Què li passa?

—¿Veu aquest raig de llum? —va preguntar Faria.

—Sí.

—Doncs, bé, ara tot està més clar per a mi que aquest raig lluminós i transparent. Pobra criatura, pobre xicot! ¿I diu que aquell magistrat va ser bo amb vostè?

—Sí.

—¿El digne substitut va cremar la carta, va destruir-la?

—Sí.

—¿L’honrat proveïdor del botxí va fer-li jurar que no pronunciaria mai el nom de Noirtier?

—Sí.

—¿I vostè, pobre cec, sap qui era aquest Noirtier? El seu pare!

Un llamp que hagués caigut als peus de Dantès i hagués obert un abisme amb l’infern al fons, no li hauria produït un efecte menys ràpid, menys electritzant, menys aclaparador que les inesperades paraules. Va aixecar-se i va agafar-se el cap amb les mans per impedir que li esclatés.

—El seu pare, el seu pare! —va exclamar.

—Sí, el seu pare, que es diu Noirtier de Villefort —va continuar el mossèn.

Una llum fulgurant va travessar el cervell del presoner, tot allò que fins aleshores havia romàs obscur va quedar il·luminat per una claror enlluernadora. Les tergiversacions de Villefort durant l’interrogatori, la carta destruïda, el jurament exigit, la veu gairebé suplicant del magistrat, que, en lloc d’amenaçar, semblava implorar, tot va tornar-li a la memòria. Va llançar un crit, va vacil·lar un instant com un borratxo i, a continuació, va llançar-se cap a la galeria que conduïa de la masmorra del clergue a la seva:

—Oh! —va exclamar—. Necessito estar sol per pensar en tot això.

Quan va arribar a la seva cel·la va desplomar-se al llit, on l’escarceller, al vespre, va trobar-lo assegut, amb la mirada fixa i les fesomies crispades, però immòbil i mut com una estàtua.

Durant les hores de meditació, que s’havien escolat com si fossin segons, havia pres una decisió i havia fet un jurament formidable!

Una veu va treure Dantès de l’embadaliment. Era la de mossèn Faria, que, després de rebre al seu torn la visita de l’escarceller, venia a invitar Dantès a sopar amb ell. La seva qualitat de boig reconegut, i sobretot de boig divertit, donava certs privilegis al vell presoner, com el de menjar un pa una mica més blanc i rebre un petit flascó de vi cada diumenge. I, com que era precisament diumenge, el clergue venia a invitar el seu jove company a compartir el pa i el vi.

Dantès va seguir-lo: els trets de la cara li havien tornat a la normalitat, però conservant una rigidesa i una fermesa, si podem dir-ho així, que delataven que havia pres una decisió. El mossèn va mirar-lo de fit a fit.

—Em sap greu haver-lo ajudat en les seves investigacions i haver-li dit el que li he dit.

—¿Per què? —va preguntar Dantès.

—Perquè li he infiltrat al cor un sentiment que no hi era: la venjança.

Dantès va somriure.

—Parlem d’una altra cosa —va dir.

El mossèn va mirar-lo un altre cop i va moure tristament el cap. Després, com li havia demanat Dantès, va canviar de tema.

El vell pres era un home la conversa del qual, com la de les persones que han patit molt, conté molts ensenyaments i ofereix un interès sostingut. No era, però, gens egoista; l’infortunat no parlava mai de les seves desgràcies.

Dantès escoltava amb admiració cadascuna de les seves paraules: unes corresponien a idees que ell ja tenia i a coneixements inherents a la seva professió de marí; d’altres es referien a coses desconegudes i, com les aurores boreals que il·luminen els navegants a les latituds australs, mostraven al jove paisatges i horitzons nous sota clarors fantàstiques. Dantès va comprendre la felicitat que suposaria per a una ment intel·ligent seguir aquell esperit elevat per les altures morals, filosòfiques o socials a les quals tenia el costum d’enfilar-se.

—Hauria d’ensenyar-me una mica del que sap —li digué Dantès—, encara que només fos per no avorrir-se amb mi. Ara bé, em sembla que deu estimar-se més la solitud que no pas un company sense educació i amb poca capacitat com jo. Si accedeix al que li demano, em comprometo a no parlar més d’evasió.

El mossèn va somriure.

—Ai, fill meu! —va dir—. La ciència humana és molt limitada. Quan li hauré ensenyat matemàtiques, física, història i les tres o quatre llengües vives que parlo, sabrà tot el que jo sé. I abocar aquesta ciència del meu esperit al seu em costarà amb prou feines un parell d’anys.

—Dos anys! —va exclamar Dantès—. ¿Creu que jo podria aprendre totes aquestes coses en dos anys?

—En les seves aplicacions, no; sí, però, pel que fa als principis. Aprendre no és saber. Hi ha els sabuts i els savis; la memòria fa els primers, la filosofia els altres.

—¿No es pot aprendre, doncs, la filosofia?

—La filosofia no s’aprèn, és la unió de les ciències adquirides amb el geni que les aplica; la filosofia és el núvol esclatant sobre el qual Crist va posar els peus per pujar al cel.

—A veure —va dir Dantès—, ¿què m’ensenyarà primer? Vull començar de seguida, tinc set de ciència.

—Tot! —digué el mossèn.

En efecte, aquell vespre, els dos presos van establir un pla d’educació que van començar a executar l’endemà. Dantès tenia una memòria prodigiosa i una facilitat de concepció extraordinària: la disposició matemàtica de la seva ment el feia apte per comprendre-ho tot mitjançant el càlcul, mentre que la poesia del marí corregia el que podia tenir d’excessivament material la demostració reduïda a la sequedat de les xifres o a la rectitud de les línies. D’altra banda, ja sabia italià i una mica de grec modern, que havia après durant els viatges a Orient. Amb aquestes dues llengües va comprendre aviat el mecanisme de totes les altres, i, al cap de sis mesos, ja començava a parlar espanyol, anglès i alemany.

Com li havia dit al mossèn, bé perquè la distracció que li proporcionava l’estudi feia de substitut de la llibertat, bé perquè era, com ja hem vist, un rígid complidor de la seva paraula, ja no parlava de fugir, i els dies se li feien curts i instructius. Al cap d’un any, era una altra persona.

Quant a mossèn Faria, Dantès observava que, malgrat la distracció que la seva presència havia aportat a la captivitat del clergue, aquest s’anava entristint de dia en dia. Una idea incessant i eterna semblava assetjar-li l’esperit: queia en embadaliments profunds, sospirava involuntàriament, s’aixecava de cop, plegava els braços i es passejava, taciturn, per la masmorra.

Un dia va aturar-se de sobte durant una de les voltes, repetides cent vegades, que feia per la cel·la i va exclamar:

—Ah, si no hi hagués un sentinella!

—N’hi haurà un mentre vostè vulgui —va dir Dantès, que li havia seguit el pensament com si hagués tingut el crani de vidre.

—Ah! —va replicar el mossèn—. Ja li vaig dir que l’assassinat em repugna.

—I tanmateix, aquest assassinat, si el cometem serà per instint de conservació i en defensa pròpia.

—No hi fa res, seria incapaç de cometre’l.

—¿Tanmateix hi pensa?

—Sense parar, sense parar —va murmurar el mossèn.

—¿I ha trobat una manera, oi? —va dir vivament Dantès.

—Sí, a condició que posessin un sentinella cec i sord a la galeria.

—Serà sord i cec —va respondre el jove en un to tan decidit que va espantar el clergue.

—No, no —va exclamar aquest—, és impossible.

Dantès va voler que Faria continués parlant del tema, però el mossèn va moure el cap i va rebutjar.

Van passar tres mesos.

—¿És fort, vostè? —va preguntar un dia el mossèn a Dantès.

Aquest, sense respondre, va agafar l’enformador, el va tòrcer com una ferradura i després va redreçar-lo.

—¿Es compromet a no matar el sentinella tret que no hi hagi altre remei?

—Sí, pel meu honor.

—Aleshores —va dir el mossèn—, podrem executar el nostre projecte.

—¿Quant de temps ens caldrà?

—Almenys un any.

—¿Quan podríem posar-nos a la feina?

—Immediatament.

—Oh! —va lamentar-se Dantès—. Hem perdut, doncs, un any!

—¿Considera que l’hem perdut? —va preguntar-li el mossèn.

—Oh, perdó, perdó! —va exclamar Edmond, posant-se vermell.

—Xut! —digué Faria—. L’home no és més que un home, i vostè encara és dels millors que he conegut. Miri, vet aquí el meu pla.

El mossèn va ensenyar aleshores a Dantès un dibuix que havia fet. Era el pla de la seva masmorra, de la de Dantès i del passadís que les unia. Al mig del passadís, havia traçat un túnel semblant als de les mines, que conduïa els dos presos sota la galeria per la qual es passejava el sentinella; un cop allí, feien un clot ample i descalçaven una de les lloses que formaven el paviment de la galeria; en un moment donat, la llosa s’enfonsava sota el pes del soldat, que desapareixia a l’interior del clot; Dantès se li llançava a sobre quan l’altre, atordit per la caiguda, no podia defensar-se, el lligava i l’emmordassava. Aleshores, els dos presos, sortint per una de les finestres de la galeria, baixaven per la muralla exterior amb l’escala de corda i fugien.

Dantès va aplaudir i els ulls li espurnejaven d’alegria; el pla era tan simple que havia de tenir èxit.

Aquell mateix dia, els minaires van posar-se a la feina amb entusiasme, tenint en compte, a més, que el treball venia després d’un llarg repòs i, segons totes les probabilitats, no era sinó la continuació del pensament íntim i secret de cadascun d’ells. Només ho deixaven a l’hora que havien de tornar per força a les masmorres respectives per rebre la visita de l’escarceller. D’altra banda, havien après a distingir el soroll gairebé imperceptible de les passes de l’home al moment que baixava, i mai no els va agafar desprevinguts. La terra que treien de la nova galeria, i que hauria acabat per omplir l’antic túnel, era llançada a poc a poc i amb precaucions infinites per la finestra de la masmorra de Dantès o per la de Faria. La reduïen a pols amb molta cura i el vent de la nit se l’emportava sense que en quedés cap rastre.

Van invertir més d’un any en la feina, executada només amb un enformador, un ganivet i una palanca de fusta. Tot i treballant, Faria va continuar instruint Dantès, parlant-li ara en una llengua, ara en una altra, ensenyant-li la història de les nacions i la dels grans homes que deixen de tant en tant darrere seu un d’aquests rastres lluminosos que anomenem la glòria. D’altra banda, les maneres del clergue, home de món i del gran món, tenien una mena de majestat malenconiosa de la qual Dantès, gràcies a l’esperit d’assimilació amb què la natura l’havia dotat, va saber extreure la finor elegant que li faltava i el comportament aristocràtic que només s’acostuma a adquirir amb el contacte amb les classes altes o amb el tracte amb persones superiors.

Al cap de quinze mesos, havien acabat la feina, el túnel arribava sota la galeria. Sentien el sentinella anar amunt i avall. Els dos obrers, que es veien obligats a esperar una nit fosca i sense lluna per acabar d’assegurar l’evasió, només tenien por d’una cosa: que el terra s’esfondrés sol sota els peus del soldat. Van obviar l’inconvenient col·locant com a suport una mena de biga petita que havien trobat en els fonaments. Dantès l’estava posant quan va sentir mossèn Faria, que s’havia quedat a la masmorra del jove, on esmolava una sivella destinada a sostenir l’escala de corda, que el cridava amb veu angoixada. Dantès va anar-hi ràpidament i va veure el clergue dret al mig de la masmorra. Estava pàl·lid, tenia el front xop de suor i les mans crispades.

—Oh, Déu meu! ¿Què té, què li passa?

—Ràpid, ràpid —va dir el mossèn—, escolti’m.

Dantès va mirar el rostre lívid de Faria: els ulls envoltats per uns cercles blavencs, els llavis blancs, els cabells eriçats. A causa de l’espant, va deixar caure l’enformador que duia a la mà.

—¿Què li passa? —va preguntar Edmond.

—Estic perdut! —va respondre el mossèn—. Escolti’m. Un mal terrible, potser mortal, és a punt d’apoderar-se de mi. L’atac s’acosta, me n’adono. Ja va passar-me l’any que va precedir el meu empresonament. Per aquesta malaltia, només hi ha un remei, ara l’hi diré: vagi corrents a la meva masmorra, aixequi el peu del llit; el peu és buit, hi trobarà una ampolleta de vidre mig plena d’un líquid vermell. Porti-me’l, o més aviat no, podrien sorprendre’m aquí. Ajudi’m a tornar a la cel·la mentre encara em queda força. ¿Qui sap què passarà o el temps que durarà l’atac?

Sense ofuscar-se, encara que la desgràcia l’afectava moltíssim, Dantès va baixar pel corredor, arrossegant l’infortunat company, portant-lo amb un esforç infinit fins a l’altre extrem. Un cop a la masmorra del mossèn, va estirar-lo al llit.

—Gràcies —va dir Faria, tremolant de cap a peus com si sortís d’unes aigües glaçades—. El mal s’acosta, tindré un atac de catalèpsia. Potser no faré cap moviment, potser ni em queixaré. També pot passar, però, que tregui escuma per la boca, que em posi rígid, que cridi. Procuri que no em sentin cridar. Això és important perquè potser aleshores em canviarien de masmorra i ens separarien per sempre. Quan em vegi immòbil, fred i mort, per dir-ho així, però solament en aquest cas, escolti’m bé, separi’m les dents amb el ganivet i aboqui’m a la boca vuit o deu gotes d’aquest líquid. Potser llavors revifaré.

—¿Potser? —va exclamar Dantès dolorosament.

—Auxili, auxili —va exclamar el mossèn—, em… em… m…

L’atac va ser tan sobtat i violent que l’infortunat no va poder ni acabar la paraula començada. Un núvol, ràpid i fosc com les tempestes marines, va cobrir-li el front; la crisi va dilatar-li els ulls, va torçar-li la boca, va cobrir-li les galtes de porpra. El malalt va agitar-se, va començar a treure escuma per la boca, va rugir. Tanmateix, com el mossèn li havia recomanat, Dantès va ofegar els crits amb la manta. Allò va durar dues hores. Llavors, completament inert, més pàl·lid i fred que el marbre, destrossat com una canya trepitjada, va encarcarar-se un altre cop després d’una última convulsió i va posar-se lívid.

Edmond va esperar que aquella mort aparent hagués envaït el cos i l’hagués glaçat fins al cor; aleshores, va agafar el ganivet, va posar la fulla entre les dents del malalt, va separar amb un esforç enorme les mandíbules crispades, va comptar una per una deu gotes del licor vermell i va esperar.

Va transcórrer una hora sense que el vell es mogués. Edmond temia haver esperat massa i el mirava amb les mans enfonsades als cabells. Finalment, una mica de color va aparèixer a les galtes de Faria; els ulls, que s’havien mantingut oberts i esmorteïts, van recobrar la mirada; un feble sospir va sortir-li de la boca, va fer un moviment.

—Salvat, salvat! —va exclamar Dantès.

El malalt encara no podia parlar, però va allargar la mà en direcció a la porta amb una ansietat visible. Dantès va escoltar i va sentir les passes de l’escarceller: eren gairebé les set i Dantès no havia tingut l’ocasió de comprovar l’hora.

El jove va llançar-se cap al clot, va ficar-s’hi, va posar de nou la llosa al seu lloc i va tornar a la seva masmorra.

Un instant després, la porta va obrir-se i l’escarceller, com de costum, va trobar el pres assegut al llit.

Amb prou feines l’home va sortir i el soroll de les passes va perdre’s pel passadís, Dantès, devorat per la inquietud, sense pensar en el menjar, va refer el camí i, aixecant la llosa amb el cap, va entrar a la masmorra del clergue.

Aquest havia recobrat els sentits, però continuava estirat, inert i sense forces, al llit.

—Em pensava que no el veuria mai més —digué a Dantès.

—¿Per què? —va preguntar-li el jove—. ¿S’imaginava que es moriria?

—No, però tot es troba preparat per a la fugida i em creia que s’escaparia.

La indignació va envermellir les galtes de Dantès.

—¿Sense vostè? —va exclamar—. ¿Realment m’ha cregut capaç d’una cosa així?

—Ara ja veig que m’equivocava —digué el malalt—. Ah, que feble, baldat i estamordit em trobo!

—Valor, recobrarà les forces —va dir Dantès, seient al costat del llit i agafant les mans de Faria.

El clergue va moure el cap.

—L’última vegada —va dir—, l’atac va durar una mitja hora; després vaig tenir fam i vaig aixecar-me sol. Avui, no puc moure ni la cama ni el braç drets, tinc el cap tèrbol, cosa que demostra que hi ha hagut un vessament cerebral. La tercera vegada, em quedaré totalment paralitzat o em moriré durant l’atac.

—No, no, tranquil·litzi’s, no es morirà. Quan es produeixi el tercer atac, si es presenta, vostè ja serà lliure. El superarem com aquesta vegada, i encara millor perquè tindrem tots els auxilis necessaris.

—No s’enganyi, amic meu —digué el vell—, la crisi que acabo de patir m’ha condemnat a presó perpètua: per fugir, cal poder caminar…

—Doncs, bé, esperarem vuit dies, un mes, dos mesos si és necessari. Mentrestant recobrarà la força. Tot es troba a punt per a l’evasió i som lliures d’escollir-ne l’hora i el moment. El dia que se senti prou fort per nedar, doncs, bé, executarem el nostre projecte.

—Ja no nedaré mai més —va dir Faria—, tinc aquest braç paralitzat i no pas per un dia sinó per sempre. Aixequi’l vostè mateix i vegi com pesa.

El jove va aixecar-li el braç, que va tomar a caure, insensible. Va sospirar.

—Ara ja n’està convençut, ¿oi, Edmond? —va dir Faria—. Sé el que em dic, cregui’m; d’ençà que vaig tenir el primer atac d’aquesta malaltia, no he parat de reflexionar-hi. M’ho esperava perquè és una herència de família: el meu pare va morir a la tercera crisi, l’avi també. El metge que va preparar-me l’elixir era el famós Cabanis[25], que va predir-me el mateix destí.

—El metge s’equivocava —va exclamar Dantès—. Quant a la paràlisi de vostè, no em destorba gens ni mica. Me’l posaré a coll i nedaré tot sostenint-lo.

—Criatura —va dir el mossèn—, vostè és marí, és nedador, i ha de saber per tant que un home carregat amb un pes semblant no faria ni cinquanta braces al mar. Deixi d’enganyar-se amb quimeres que no ensarronen ni el seu excel·lent cor. Em quedaré, doncs, aquí fins que soni l’hora del meu alliberament, que ara ja no pot ser sinó la de la mort. Pel que fa a vostè, fugi, escapi’s! És jove, traçut i fort, no s’inquieti per mi, el deslliuro de la seva paraula.

—Molt bé —va dir Dantès—. Aleshores, jo també em quedaré.

Després va aixecar-se i, amb tota solemnitat, va estendre una mà sobre el vell.

—Per la sang de Crist, juro que no l’abandonaré fins que mori.

Faria va observar aquell jove tan noble, tan simple, tan sublim, i va llegir-li a les fesomies, animades per l’expressió de la devoció més pura, la sinceritat de l’afecte i la lleialtat del jurament.

—Bé —va dir el malalt—, accepto, gràcies.

Després va allargar-li la mà.

—Potser serà recompensat per aquesta devoció tan desinteressada —li digué—, però, com que jo no puc anar-me’n i vostè no vol, cal que tapem el túnel que hem fet sota la galeria: caminant, el soldat pot descobrir la sonoritat de l’indret excavat i avisar un inspector. Aleshores ens descobririen i en separarien. Vagi a fer aquesta tasca, malgrat que jo, desgraciadament, no pugui ajudar-lo. Treballi tota la nit si cal, i no torni fins demà al matí, després de la visita de l’escarceller. Li diré una cosa important.

Dantès va agafar la mà del mossèn, que va tranquil·litzar-lo amb un somriure, i va sortir amb l’obediència i el respecte que havia jurat al vell amic.





XVIII


El tresor

Quan Dantès va tornar l’endemà al matí a la masmorra del seu company de captivitat, va trobar Faria assegut i amb aspecte tranquil. Sota el raig de llum que lliscava a través de l’estreta finestra de la cel·la, mantenia obert amb la mà esquerra, l’única, com recordarem, que encara podia moure, un tros de paper al qual el costum de romandre enrotllat havia donat la forma d’un cilindre difícil d’estendre.

Sense dir res, va ensenyar el paper a Dantès.

—¿Què és això? —va preguntar aquest.

—Miri-ho amb atenció —va respondre el mossèn amb un somriure.

—Ja ho faig —digué Dantès—, i no veig sinó un paper mig cremat amb un text en lletra gòtica escrit amb una tinta singular.

—Aquest paper, amic meu —digué Faria—, és, i ara li ho puc confessar perquè ja l’he posat a prova, a vostè, aquest paper és el meu tresor, la meitat del qual li pertany a partir d’avui.

Una suor freda va cobrir el front de Dantès. Fins aquell dia i durant tot aquell temps, havia evitat parlar amb Faria del tresor, causa de l’acusació de bogeria que pesava sobre el pobre clergue. Amb la seva delicadesa instintiva, Edmond havia preferit no tocar una corda dolorosament vibrant. Faria, per la seva banda, havia callat, i Dantès havia interpretat el silenci del vell com un retorn a la raó. Aquell dia, les paraules de Faria després d’una crisi tan penosa, semblaven anunciar una greu recaiguda d’alienació mental.

—¿El seu tresor? —balbucejà Dantès.

Faria va somriure.

—Sí —digué—. Té un cor molt noble, Edmond, i, per la seva pal·lidesa i el seu sobresalt, endevino què està pensant ara mateix. No, tranquil·litzi’s, no estic boig. El tresor existeix, Dantès, i, si a mi no m’ha estat concedit de posseir-lo, serà per a vostè. Ningú no ha volgut escoltar-me ni creure’m perquè em consideraven boig, però vostè, que deu saber que no ho estic, escolti’m, i després cregui’m si vol.

«Ai —va dir-se Edmond—, vet aquí una recaiguda, només em faltava aquesta desgràcia!».

I va afegir en veu alta:

—Amic meu, potser l’atac l’ha fatigat. ¿No vol reposar una mica? Demà, si ho desitja, escoltaré la història, però, avui, solament vull cuidar-lo, això és tot. D’altra banda —va continuar, amb un somriure—, ¿vol dir que això del tresor és urgent, ara, per a nosaltres?

—Molt urgent, Edmond! —va replicar el vell—. ¿Qui sap si el tercer atac no es produirà demà o potser demà passat? Pensi que, aleshores, serà el final! Sí, és veritat, sovint he pensat amb un plaer amarg en aquestes riqueses, que farien la fortuna de deu famílies, perdudes per als homes que em perseguien; la idea em servia de venjança i l’assaboria lentament en la nit de la masmorra i en la desesperació de la captivitat. Ara, però, que he perdonat el món per amor a vostè, ara que penso en la felicitat que una revelació semblant pot significar per a una persona jove i amb el futur per davant, tremolo pel retard i em fa por no assegurar-li a un propietari tan digne la possessió de tantes riqueses enterrades.

Edmond va desviar la mirada i va sospirar.

—Persisteix en la incredulitat, Edmond —va continuar Faria—, la meva veu no l’ha convençut. Ja veig que necessita proves. Doncs, bé, llegeixi aquest paper, que mai no he ensenyat a ningú.

—Demà, amic meu —va dir Edmond, al qual li repugnava prestar-se a la bogeria del vell—, em pensava que havíem acordat que no parlaríem d’això fins demà.

—No en parlarem fins demà, però llegeixi aquest paper avui.

«No l’irritem», va pensar Edmond.

I agafant el paper, al qual li faltava la meitat, desapareguda sens dubte a causa d’algun accident, va llegir:

pot arribar aproximadament a dos mil

trobarà després d’aixecar la vintena roc

caleta de l’est en línia recta. Dues obertu

en aquestes grutes: el tresor es troba al racó més a

el qual tresor li llego i cedeixo en to

únic hereu.

25 d’abril de 1498.

CES



—¿I bé? —va preguntar Faria quan el jove va acabar-ne la lectura.

—Només hi veig línies trencades —li respongué Dantès—, paraules sense continuació, les lletres han estat interrompudes per l’acció del foc i resulten inintel·ligibles.

—Per a vostè, amic meu, que les llegeix per primera vegada, però no pas per a mi, que m’hi he cremat les celles durant moltes nits i n’he reconstruït cada frase, completat cada idea.

—¿I creu haver-ne trobat el sentit?

—N’estic segur, vostè mateix podrà jutjar-ho. Primer de tot, però, escolti la història d’aquest paper.

—Silenci! —va exclamar Dantès—. Passos! Algú s’acosta… Me’n vaig… Adéu.

I Dantès, content d’estalviar-se la història i l’explicació, que no haurien deixat de confirmar-li la desgràcia de l’amic, va lliscar com una serp per l’estret passadís, mentre Faria, que havia recobrat una mena d’activitat causada pel terror, va empènyer la llosa amb el peu i va cobrir-la amb una estora a fi d’ocultar a la vista les juntes, que no havia tingut temps de fer desaparèixer.

Era el governador, que, havent-se assabentat per l’escarceller de l’accident de Faria, venia a assegurar-se’n personalment de la gravetat.

Faria el va rebre assegut, va evitar qualsevol gest comprometedor i va aconseguir amagar-li la paràlisi que ja li havia immobilitzat mig cos. Temia que el governador, compadit, no el volgués traslladar a una cel·la més sana i el separés així del jove company. Feliçment, però, no va ser així, i el governador va retirar-se convençut que el seu pobre boig, pel qual sentia en el fons del cor un cert afecte, només patia una indisposició lleu.

Mentrestant, Edmond, assegut al llit i agafant-se el cap amb les mans, intentava ordenar els seus pensaments. Tot el que Faria deia d’ençà que el coneixia era tan raonable, elevat i sublim, que Dantès no podia comprendre que aquella suprema saviesa, que abastava tots els temes, només anés aliada a la follia en un punt: ¿s’equivocava Faria sobre el tresor o tothom s’equivocava amb Faria?

Dantès va quedar-se tot el dia a la seva masmorra, sense atrevir-se a anar a la de l’amic. Provava de retardar així el moment d’admetre la certesa de la bogeria del mossèn. Aquesta convicció li devia resultar espantosa.

Cap al vespre, però, passada l’hora de la visita habitual, Faria, en veure que el jove no es presentava, va provar de recórrer la distància que els separava. Edmond va estremir-se en sentir els dolorosos esforços que el vell feia per arrossegar-se: tenia una cama inerta i ja no podia fer servir un braç. Edmond es va veure obligat a estirar-lo perquè Faria mai no hauria pogut sortir sol per l’estret forat que donava a la masmorra de Dantès.

—Aquí em té, perseguint-lo aferrissadament sense pietat —li digué, amb un somriure ple de bondat—. Es pensava que podria escapar-se de la meva magnificència, però no serà així. Escolti’m, doncs.

Edmond va veure que no podia recular, va fer seure el vell al llit i va seure a l’escambell al seu costat.

—Vostè sap que jo era el secretari, l’home de confiança, l’amic del cardenal Spada, l’últim dels prínceps d’aquest nom. Dec a aquest digne senyor tota la felicitat que he gaudit a la vida. No era ric, malgrat que les riqueses de la família eren proverbials i que jo sentia dir sovint: ric com un Spada. Ell, però, com deia el rumor públic, vivia amb aquesta reputació d’opulència. El seu palau va ser el meu paradís. Vaig instruir els seus nebots, que ja són morts, i, quan va quedar-se sol al món, vaig tornar-li, amb una dedicació absoluta, el que ell havia fet per mi durant deu anys.

»La casa del cardenal aviat no va tenir secrets per a mi. Jo havia vist sovint monsenyor treballar consultant llibres antics i investigant àvidament polsosos manuscrits familiars. Un dia que vaig reprotxar-li les vetlles inútils i la mena d’abaltiment que les seguia, va mirar-me amb un somriure amarg i va obrir-me un llibre amb la història de la ciutat de Roma. Allí, en el vintè capítol de la vida del papa Alexandre VI, hi havia les línies següents, que mai no he pogut oblidar:

»Les grans guerres de la Romanya s’havien acabat. Cèsar Borgia, que n’havia completat la conquesta, necessitava diners per comprar tota Itàlia. El papa també en necessitava per acabar amb Lluís XII, rei de França, encara terrible malgrat les últimes derrotes. Es tractava, doncs, de fer una bona especulació, cosa ben difícil en aquella pobra Itàlia esgotada.

»Sa Santedat va tenir una idea. Va decidir fer dos cardenals.



»Escollint dos dels grans personatges de Roma, sobretot rics, vet aquí el que l’especulació proporcionava al Sant Pare: primer, vendria els grans càrrecs i les magnífiques col·locacions en possessió dels dos cardenals, i, segon, podria comptar vendre els dos capells per un preu altíssim.

»Quedava una tercera part de l’especulació, que apareixerà aviat.

»El Papa i Cèsar Borgia van trobar primer els dos futurs cardenals: eren Giovanni Rospigliosi, que reunia ell sol quatre de les més altes dignitats de la Santa Seu, i Cesare Spada, un dels romans més nobles i rics. Tant l’un com l’altre s’adonaven del preu d’un favor com el del Papa. Eren ambiciosos. Un cop trobades les persones, Cèsar va trobar aviat compradors per als seus càrrecs.

»Va resultar que Rospigliosi i Spada van pagar per ser cardenals i que vuit altres persones van pagar per ser el que eren abans els dos cardenals de nova creació. Vuit-cents mil escuts van entrar als cofres dels especuladors.

»Ja és hora que passem a l’última part de l’especulació. Després de cobrir de favors Rospigliosi i Spada, de conferir-los les insígnies del cardenalat, d’assegurar-se que, per pagar el deute gens fictici del seu reconeixement, havien hagut de reunir i convertir en diners les seves fortunes per establir-se a Roma, el papa i Cèsar Borgia van invitar a dinar els dos cardenals.

»Això va ser el tema d’una discussió entre el Sant Pare i el seu fill. Cèsar pensava que podien utilitzar un dels dos mitjans que ell tenia sempre a disposició dels amics íntims. Primer, la famosa clau amb la qual demanaven a certes persones que obrissin un cert armari. Aquesta clau tenia una petita punxa de ferro, una negligència del manyà. Quan la persona encarregada feia força per obrir l’armari, el pany del qual era difícil, es punxava, i es moria l’endemà. També hi havia l’anell amb un cap de lleó, que Cèsar es posava al dit quan havia de fer certes encaixades de mà. El lleó mossegava l’epidermis de les mans afavorides i la ferida era mortal al cap de vint-i-quatre hores.

»Cèsar va proposar al seu pare enviar els cardenals a obrir l’armari o fer-los una encaixada d’allò més cordial, però Alexandre VI li va respondre:

»—No regategem un dinar quan es tracta dels excel·lents cardenals Spada i Rospigliosi. Alguna cosa em diu que recuperarem la despesa. D’altra banda, Cèsar, oblida que una indigestió es declara de seguida mentre que una punxada o una mossegada no donen resultat fins al cap d’un dia o dos.

»Cèsar va rendir-se davant d’aquest raonament. Vet aquí per què els dos cardenals van ser invitats a dinar.

»Van preparar la taula a la vinya que el papa tenia a San Pietro in Vincoli, un lloc deliciós la reputació del qual coneixien bé els cardenals.

»Rospigliosi, d’allò més atordit per la nova dignitat, va preparar el seu estómac i el seu millor semblant. Spada, home prudent i que només estimava el seu nebot, un jove capità amb un gran futur, va agafar paper i ploma i va fer testament.

»Després va encarregar que diguessin al nebot que l’esperés als voltants de la vinya, però sembla que el criat no va trobar-lo.

»Spada coneixia el costum de les invitacions. D’ençà que el cristianisme, eminentment civilitzador, havia aportat els seus progressos a Roma, ja no arribava cap centurió de part del tirà per dir-te: “Cèsar vol que moris”. Ara, qui venia era un llegat a latere, tot somrient, a dir-te de part del papa: “Sa Santedat vol que dinis amb ell”.

»Spada va anar-se’n cap a les dues a la vinya de San Pietro in Vincoli. El papa ja l’esperava. La primera persona que Spada va veure va ser el seu propi nebot, tot mudat i d’allò més elegant, a qui Cèsar Borgia prodigava afalacs. Spada va empal·lidir, i Cèsar, que va llançar-li una mirada plena d’ironia, va donar-li a entendre que ho havia previst tot, que la trampa havia estat ben preparada.

»Van dinar. Spada només havia pogut preguntar al nebot: “¿Ha rebut el meu missatge?”. El nebot va respondre que no i va comprendre perfectament la importància de la pregunta. Era massa tard perquè s’acabava de beure un got d’un vi excel·lent, escollit per a ell pel coper del papa. En aquell instant, Spada va veure que portaven una altra ampolla de la qual van servir-li generosament. Una hora més tard, un metge va declarar-los intoxicats per múrgoles verinoses. Spada va morir al llindar de la vinya, el nebot va expirar a la porta de casa seva, tot fent un senyal que la seva dona no va entendre.

»Cèsar i el papa van apressar-se a envair les seves possessions sota el pretext de buscar els papers dels difunts. Però l’herència només consistia en un tros de paper on Spada havia escrit:

»“Deixo al meu nebot estimat els meus cofres i els meus llibres, entre els quals el breviari de cantoneres d’or, amb el desig que guardi aquest record del seu oncle estimat”.

»Els hereus van escorcollar-ho tot, van admirar el breviari, van lladreguejar els mobles i els va sorprendre que Spada, home ric, fos efectivament el més miserable dels oncles. De tresors, cap ni un, tret dels tresors de ciència tancats a la biblioteca i als laboratoris.

»Allò era tot. Cèsar i el seu pare van buscar, escorcollar, espiar. No van trobar res o ben poca cosa. Potser un miler d’escuts en peces d’orfebreria, i una quantitat semblant en monedes. El nebot, però, havia tingut temps de dir a la seva dona:

»—Busqui entre els papers de l’oncle, hi ha un testament real.

»Van buscar potser encara més activament que els augustos hereus. En va: només hi havia dos palaus i una vinya darrere el Palatí. En aquella època, però, els béns immobles tenien un valor mediocre; els dos palaus i la vinya, indignes de la rapacitat del papa i del seu fill, van quedar per a la família.

»Van escolar-se els mesos, els anys. Alexandre VI va morir enverinat per culpa d’una equivocació que el lector ja sap. Cèsar, emmetzinat al mateix temps que ell, va salvar-se, però va canviar de pell com una serp; a la nova, el verí va deixar unes taques semblants a les del pelatge d’un tigre. Finalment, obligat a abandonar Roma, va fer-se matar obscurament en una escaramussa nocturna gairebé oblidada per la història.

»Després de la mort del papa i de l’exili del fill, tothom esperava que la família Spada recobraria el tren de vida que portava als temps del cardenal, però no va ser així. Els Spada van romandre en un dubtós benestar, un misteri etern va caure sobre el fosc afer i va córrer la brama que Cèsar, millor polític que el pare, havia robat al papa la fortuna dels dos cardenals. Dic de tots dos perquè el cardenal Rospigliosi, que no havia pres cap precaució, fou despullat del que tenia».

—Suposo que, fins ara —digué Faria amb un somriure—, això no li sembla gaire insensat, ¿oi?

—Oh, amic meu, al contrari! —va fer Edmond—. Diria que estic llegint una crònica plena d’interès. Continuï, si li plau.

—Continuo: la família va acostumar-se a aquesta obscuritat. Van passar els anys. Entre els descendents, uns van ser soldats, altres diplomàtics; aquests banquers, aquells eclesiàstics; uns van enriquir-se, els altres van acabar d’arruïnar-se. I ara arribo a l’últim de la família, al comte de Spada, del qual vaig ser secretari.

»L’havia sentit queixar-se sovint de la desproporció entre la seva fortuna i el seu rang i vaig aconsellar-li que invertís en renda vitalícia els pocs béns que li quedaven. Va seguir el consell i va doblar així els ingressos.

»El famós breviari havia quedat en mans de la família i el tenia el comte de Spada: havia passat de pares a fills perquè l’estranya clàusula de l’únic testament trobat en feia una veritable relíquia conservada amb una supersticiosa veneració familiar. Era un llibre adornat amb unes bellíssimes miniatures gòtiques i pesava tant a causa de l’or, que, els dies de gran solemnitat, un criat el portava sempre davant del cardenal.

»A la vista d’aquells papers de tota mena, títols, contractes, pergamins, que es conservaven als arxius de la família i procedien del cardenal enverinat, jo, com els vint criats, els vint administradors i els vint secretaris que m’havien precedit, vaig posar-me a escodrinyar els formidables lligalls. Malgrat el zel i la devoció de les investigacions, no vaig trobar absolutament res. Mentrestant, havia llegit, fins i tot havia escrit una història exacta, gairebé una efemèride de la família Borgia, amb l’única finalitat d’assegurar-me si la fortuna d’aquells prínceps havia augmentat arran de la mort del cardenal Cèsar Spada, i només hi havia observat l’increment degut als béns del cardenal Rospigliosi, el seu company d’infortuni.

»Estava, doncs, gairebé segur que ni els Borgia ni la seva família havien aprofitat l’herència, que aquesta s’havia quedat sense amo, com els tresors dels contes àrabs que dormen al si de la terra sota la mirada vigilant d’un geni. Vaig escorcollar, comptar i comprovar mil i mil vegades les despeses de la família des de feia tres-cents anys: va resultar inútil, jo vaig continuar en la ignorància i el comte de Spada en la misèria.

»El meu patró va morir. De la renda vitalícia, havia exceptuat els papers de família, la biblioteca, que comptava amb més de cinc mil volums, i el famós breviari. Va deixar-m’ho tot, junt amb un miler d’escuts romans que tenia en metàl·lic, sota la condició que pagaria misses d’aniversari per la seva ànima i que faria un arbre genealògic i una història del llinatge, cosa que vaig dur a terme molt puntualment…

»Tranquil·litzi’s, estimat Edmond, ja ens acostem al final.

»L’any 1807, un mes abans de la meva detenció i quinze dies després de la mort del comte de Spada, el 25 de desembre, i vostè comprendrà de seguida per què la data d’aquest dia memorable se’m va quedar gravada, rellegia per enèsima vegada els papers, que estava ordenant. Com que el palau ja pertanyia a un estrany, em disposava a abandonar Roma, emportant-me les mil dues-centes lliures, la biblioteca i el famós breviari, quan, cansat per aquell estudi assidu, indisposat també per un dinar massa copiós, vaig recolzar el cap sobre les mans i vaig adormir-me. Eren les tres de la tarda.

»Vaig despertar-me quan tocaven les sis.

»Vaig aixecar el cap, em trobava en una fosca total. Vaig tocar la campaneta perquè em portessin llum, ningú no va venir. Aleshores vaig decidir servir-me a mi mateix. Era, d’altra banda, una actitud de filòsof que em caldria adoptar. Amb una mà vaig agafar una palmatòria ja preparada; amb l’altra, com que la capsa dels llumins era buida, vaig buscar un tros de paper per encendre’l en una flameta que encara perdurava a la xemeneia. Tement, però, prendre un paper important per un d’inútil, vaig vacil·lar. Aleshores vaig recordar haver vist entre les pàgines del famós breviari, que tenia al meu costat, a sobre de la taula, un vell paper, esgrogueït per la part de dalt, que semblava haver servit de punt de llibre i que, gràcies a la veneració dels hereus, havia travessat els segles sense que ningú el toqués del seu lloc. Vaig buscar a les palpentes el full inútil, vaig trobar-lo, el vaig tòrcer, vaig acostar-lo a la flama moribunda i el vaig encendre.

»Tanmateix, com per art de màgia, a mesura que el foc s’escampava, vaig veure aparèixer lletres groguenques sobre el full de paper blanc. Aleshores vaig espantar-me, vaig prémer el paper amb les mans, vaig apagar el foc, vaig encendre la palmatòria directament a la xemeneia, vaig desplegar amb una emoció indicible la carta arrugada i vaig adonar-me que les lletres havien estat escrites amb tinta simpàtica i només eren visibles en contacte amb una calor intensa. Una mica més d’un terç del full havia estat consumit per la flama; és el paper que vostè ha llegit al matí. Rellegeixi’l, Dantès, i, després, jo li completaré les frases interrompudes i el sentit incomplet».

I Faria, triomfant, va oferir el paper a Dantès, que, aquest cop, va rellegir àvidament les paraules següents, escrites amb una tinta rogenca, semblant al rovell:

Avui, 25 d’abril de 1498, ha

Alexandre VI, i tement que, no

no vulgui heretar de mi i no em re

i Bentivoglio, morts enverinats,

el meu hereu universal. Vaig en

per haver-lo visitat amb mi, és a dir a

illa de Montecristo, tot el que pos

dres precioses, diamants, joies; que només

pot arribar aproximadament a dos mil

trobarà després d’aixecar la vintena roc

caleta de l’est en línia recta. Dues obertu

en aquestes grutes: el tresor es troba al racó més a

el qual tresor li llego i cedeixo en to

únic hereu.

25 d’abril de 1498.

CES



—Ara —va continuar el mossèn—, llegeixi aquest altre paper.

I va ensenyar a Dantès un segon full amb altres fragments de línies. Dantès va agafar-lo i va llegir:

vent estat invitat a dinar per Sa Santedat

content d’haver-me fet pagar el capell,

servi la sort dels cardenals Caprara

declaro el meu nebot Guido Spada

terrar en un indret que ell coneix

les grutes de la petita

seïa en lingots, monedes d’or, pe-

jo conec l’existència d’aquest tresor, que

ions d’escuts romans, i que ell

a a partir de la

res van ser practicades

llunyat de la segona;

ta propietat, com a

ARE † SPADA.



Faria el seguia amb una mirada ardent.

—I ara —va dir, en veure que Dantès havia arribat a l’última línia—, ajunti els dos fragments i jutgi vostè mateix.

Dantès va obeir. Els dos fragments units donaven el conjunt següent:

Avui, 25 d’abril de 1498, havent estat invitat a dinar per Sa Santedat Alexandre VI, i tement que, no content d’haver-me fet pagar el capell, no vulgui heretar de mi i no em reservi la sort dels cardenals Caprara i Bentivoglio, morts enverinats, declaro el meu nebot Guido Spada el meu hereu universal. Vaig enterrar en un indret que ell coneix per haver-lo visitat amb mi, és a dir a les grutes de la petita illa de Montecristo, tot el que posseïa en lingots, monedes d’or, pedres precioses, diamants, joies; que només jo conec l’existència d’aquest tresor, que pot arribar aproximadament a dos milions d’escuts romans, i que ell trobarà després d’aixecar la vintena roca a partir de la caleta de l’est en línia recta. Dues obertures van ser practicades en aquestes grutes: el tresor es troba al racó més allunyat de la segona; el qual tresor li llego i cedeixo en tota propietat, com a únic hereu.

25 d’abril de 1498.

CES…ARE † SPADA.



—¿Què? ¿Ho comprèn finalment? —va preguntar Faria.

—Era la declaració del cardenal Spada i el testament que buscaven feia tant de temps —va dir Edmond, encara incrèdul.

—Sí, mil vegades sí.

—¿Qui va reconstruir-lo així?

—Jo, que, amb l’ajuda del fragment que quedava, vaig endevinar la resta amidant la longitud de les línies per la del paper i penetrant en el sentit ocult mitjançant el sentit visible; de la mateixa manera que t’orientes en un subterrani amb la mica de llum que baixa de dalt.

—¿I què va fer quan va arribar a aquesta convicció?

—Vaig decidir anar-me’n i vaig fer-ho immediatament, emportant-me el començament del meu gran treball sobre la unitat del regne d’Itàlia. Feia molt de temps, però, que la policia imperial em vigilava perquè aleshores, al contrari del que va pretendre quan li va néixer un fill, Napoleó volia la divisió de les províncies. La meva partença precipitada, el motiu de la qual no podien endevinar, va provocar sospites i van arrestar-me al moment d’embarcar a Piombino.

»Ara —va continuar Faria, mirant Dantès amb una expressió gairebé paternal—, ara, amic meu, sap tant com jo: si mai fugim plegats, la meitat del tresor és seva; si jo moro aquí i vostè s’escapa sol, li’n pertany la totalitat.

—¿Aquest tresor, però, no té cap propietari més legítim que nosaltres? —va preguntar Dantès, vacil·lant.

—No, no, tranquil·litzi’s, la família va extingir-se completament. D’altra banda, l’últim comte de Spada va fer-me hereu; llegant-me el simbòlic breviari, va llegar-me el que contenia. No, no, tranquil·litzi’s: si arribem a aconseguir el tresor, podrem gaudir-ne sense remordiments.

—I diu que la quantitat és de…

—Dos milions d’escuts romans, tretze milions aproximadament de la nostra moneda.

—Impossible! —va exclamar Dantès, esgarrifat per l’enormitat de la suma.

—¿Impossible? ¿I per què? —va replicar el vell—. La família Spada era una de les més antigues i poderoses del segle XV. D’altra banda, en uns temps que no hi havia indústria ni especulació, aquestes quantitats d’or i joies no eren rares. Encara avui, hi ha famílies romanes que es moren de fam al costat de gairebé un milió en diamants i pedres precioses, transmeses per primogenitura i que no poden tocar.

A Edmond, allò li semblava un somni: surava entre la incredulitat i l’alegria.

—Si he guardat tant de temps el secret sense dir-li’n res —va continuar Faria—, ha estat, primer, per provar-lo i, després, per sorprendre’l. Si ens haguéssim evadit abans del meu atac de catalèpsia, l’hauria portat a l’illa de Montecristo; ara —va afegir amb un sospir—, serà vostè qui m’hi portarà a mi. I bé, Dantès, ¿no pensa donar-me les gràcies?

—El tresor li pertany, amic meu —li respongué Dantès—, li pertany a vostè sol, jo no hi tinc cap dret, no som ni parents.

—És el meu fill, Dantès! —va exclamar el vell—. El fill de la meva captivitat. La meva condició em condemnava al celibat: vostè m’ha estat enviat per Déu per consolar alhora l’home que no podia ser pare i el presoner que no podia ser lliure.

Faria va allargar al jove el braç que encara podia moure, i Dantès el va abraçar plorant a llàgrima viva.





XIX


El tercer atac

Ara que el tresor, objecte durant tant de temps de les meditacions del mossèn, podia assegurar la felicitat d’aquell que Faria estimava realment com si fos fill seu, havia doblat el valor als seus ulls. Cada dia, hi insistia, explicant a Dantès tot el bé que un home amb tretze o catorze milions podia fer als amics en els nostres temps moderns. Aleshores, a Dantès, se li enfosquia la cara perquè pensava en el jurament de venjança que havia fet i en tot el mal que un home amb tretze o catorze milions de fortuna també podia fer als seus enemics en els nostres temps moderns.

El mossèn no coneixia l’illa de Montecristo, però Dantès sí. Havia passat sovint per davant de l’illa, situada a vint-i-cinc milles de Pianosa, entre Còrsega i l’illa d’Elba, fins i tot hi havia fet escala una vegada. L’illa estava, havia estat sempre i continua estant completament deserta. Es tracta d’una roca de forma gairebé cònica, que sembla haver estat projectada des del fons de l’abisme a la superfície del mar per un cataclisme volcànic.

Dantès feia el pla de l’illa a Faria, i Faria donava consells a Dantès sobre els mitjans necessaris per trobar el tresor.

Dantès, però, no tenia ni de bon tros l’entusiasme i sobretot la confiança del vell. Certament, ara ja sabia amb seguretat que Faria no estava boig, i la manera com havia arribat al descobriment que havia fet creure en la seva follia encara augmentava la seva admiració per ell. Tanmateix no podia creure que el tresor, suposant que hagués existit, es trobés encara a l’amagatall, i, quan no li semblava quimèric, el considerava almenys desaparegut.

Mentrestant, com si el destí hagués volgut arrabassar als presoners l’última esperança i fer-los comprendre que estaven condemnats a cadena perpètua, una nova desgràcia va colpir-los: la galeria de la vora del mar, que amenaçava ruïna des de feia molt de temps, havia estat reconstruïda; n’havien reparat els fonaments i tapat amb enormes blocs de roca el clot ja mig omplert per Dantès. Sense aquesta precaució, suggerida, com recordem, pel mossèn al jove, la desgràcia encara hauria estat més greu perquè haurien descobert la temptativa d’evasió i els haurien separat sense remei: una nova porta, més forta i més inexorable que les altres, s’havia tancat, doncs, a sobre d’ells.

—Ja veu que el Senyor vol treure’m fins i tot el mèrit del que vostè anomena la meva lleialtat —deia el jove a Faria amb una dolça tristesa—. Li havia promès quedar-me sempre al seu costat, i ja no sóc lliure ni de mantenir la promesa; ni vostè ni jo tindrem el tresor, i cap dels dos no sortirà d’aquí. D’altra banda, el meu veritable tresor, amic meu, no és el que m’esperava sota les roques fosques de Montecristo, sinó la seva presència, la nostra convivència de cinc o sis hores diàries a desgrat dels escarcellers; el meu tresor són els raigs d’intel·ligència que m’ha fet penetrar al cervell, les llengües que m’ha implantat a la memòria i que hi creixen amb totes les seves ramificacions filosòfiques. Les diverses ciències que m’ha fet tan fàcils gràcies a la profunditat dels coneixements que en té i la claredat dels principis als quals les ha reduïdes, això és el meu tresor, amb això m’ha fet ric i feliç. Cregui’m i consoli’s, per a mi això val més que tones d’or i caixes de diamants, problemàtiques com els núvols que veiem surar al matí sobre el mar, que prenem per terra ferma i que s’evaporen, es volatilitzen i s’esvaneixen a mesura que ens hi acostem. Tenir-lo al costat com més estona millor, escoltar la seva veu eloqüent, adornar el meu esperit, donar un nou tremp a la meva ànima, fer tot el meu organisme capaç de coses grans i terribles si algun dia sóc lliure, i fer-les tan bé que la desesperació a la qual em trobava a punt d’abandonar-me quan el vaig conèixer no hi tingui un lloc mai més, vet aquí la meva fortuna. Aquesta no té res de quimèrica, és de debò i tots els sobirans de la terra, encara que fossin com Cèsar Borgia, no aconseguirien prendre-me-la.

Els dies següents no van ser feliços per als dos infortunats, però almenys van escolar-se aviat: Faria, que havia guardat silenci durant tants anys sobre el tresor, ara en parlava tothora. Com havia previst, havia quedat paralític del braç i de la cama, i gairebé havia perdut l’esperança de gaudir algun dia d’aquelles riqueses, però continuava somiant un alliberament o una evasió per al jove company, i en gaudia per ell. Per por que la carta no s’extraviés o es perdés, havia obligat Dantès a aprendre-se-la de memòria i el jove se la sabia de la primera lletra fins a l’última. Aleshores, n’havia destruït la segona part, amb la seguretat que, encara que algú trobés i agafés la primera, no n’endevinaria el veritable sentit. A vegades, Faria dedicava hores senceres a donar instruccions a Dantès, instruccions que havien de servir-li el dia de la llibertat. A partir del dia, de l’hora, de l’instant de l’alliberament, només havia de tenir un pensament: arribar fos com fos a Montecristo, quedar-s’hi sol amb un pretext que no provoqués sospites, i, un cop allí, una vegada sol, intentar trobar les grutes meravelloses i escorcollar l’indret indicat. Recordem que el punt era el racó més allunyat de la segona obertura.

Mentrestant, les hores passaven, si no ràpides almenys suportables. Faria, sense recobrar, com ja hem dit, l’ús de la mà ni del peu, havia reconquerit tota la claredat de la seva intel·ligència, i, a poc a poc, a més dels coneixements morals que ja hem detallat, va ensenyar al jove company l’ofici pacient i sublim del pres, que sap fer alguna cosa de no res. Es trobaven, doncs, sempre ocupats: Faria per por de veure’s envellir; Dantès per por de recordar un passat ja gairebé extingit i que només surava a la part més profunda de la seva memòria com una llum llunyana perduda en la nit. Tot anava així, com en aquestes vides on la desgràcia no ha destarotat res i que transcorren, maquinals i tranquil·les, observades per la mirada de la providència.

Sota la calma superficial, però, al cor del jove i també potser al del vell, hi havia molts impulsos reprimits, molts sospirs ofegats, que sortien a la llum quan Faria es quedava sol i Edmond tornava a la seva masmorra.

Una nit, Edmond va despertar-se sobresaltat, pensant-se que havia sentit que el cridaven.

Va obrir els ulls i va provar de traspassar l’espessor de la fosca.

Va sentir el seu nom, o més aviat una veu queixosa que provava d’articular-lo.

Amb el front cobert de suor a causa de l’angoixa, va llevar-se i va parar l’orella. No hi havia dubte, la queixa venia de la masmorra del company.

—Per Déu! —va murmurar—. ¿No serà que…?

Va desplaçar el llit, va treure la pedra, va travessar el túnel i va arribar a l’altra punta: la llosa es trobava aixecada.

A la claror del llum incert i vacil·lant del qual ja hem parlat, va veure que el vell, molt pàl·lid, encara dret, s’aferrava a la fusta del llit. Tenia les fesomies alterades pels horribles símptomes que Edmond ja coneixia i que l’havien espantat tant quan s’havien manifestat la primera vegada.

—Bé, amic meu —digué Faria, resignat—, suposo que s’adona del que passa. No cal que li digui res, ¿oi?

Edmond va proferir un crit de dolor i, perdent completament el cap, va voler dirigir-se a la porta.

—Auxili, auxili!

Faria va tenir encara forces per agafar-lo pel braç.

—Silenci —va dir—, o estarà perdut. Pensem només en vostè, amic, en fer-li suportable la captivitat o possible l’evasió. Li caldrien anys per refer sol tot el que jo he fet aquí i que quedaria destruït en un instant perquè els vigilants s’assabentarien de la nostra complicitat. D’altra banda, estigui tranquil, amic meu, la masmorra que estic a punt d’abandonar no es quedarà gaire temps buida: un altre desgraciat vindrà a ocupar el meu lloc i vostè li semblarà un àngel salvador. Potser serà jove, fort i pacient com vostè i podrà ajudar-lo a fugir mentre que jo li ho impedia. Ja no tindrà mig cadàver lligat al cos per paralitzar-lo. Decididament, Déu fa finalment alguna cosa per vostè: li dóna el que jo li trec, i ja és hora que em mori.

L’únic que Edmond va poder fer va ser ajuntar les mans i exclamar:

—Oh, amic meu, amic meu, calli!

Després, recobrant la força, desballestada un instant per aquell cop imprevist, i el valor, doblegat per les paraules del vell, digué:

—Oh, vaig salvar-lo una vegada i el salvaré de nou!

I va aixecar els peus del llit i en va treure el flascó, on encara quedava un terç del licor vermell.

—Miri, encara queda beuratge salvador. De pressa, de pressa, digui’m què he de fer aquesta vegada. ¿Hi ha noves instruccions? Parli, amic meu, l’escolto.

—No hi ha esperança —va respondre Faria, movent el cap—. Tanmateix, no hi fa res. Déu vol que l’home que va crear, i en el cor del qual es troba tan arrelat l’amor a la vida, faci tot el que pugui per conservar aquesta existència a voltes tan penosa, però tan estimada sempre.

—Oh, sí, sí —va exclamar Dantès—, i ja li dic que el salvaré!

—Doncs, bé, intenti-ho! El fred s’apodera de mi, sento que la sang m’aflueix al cervell, aquesta tremolor horrible que em fa petar les dents i sembla dislocar-me els ossos comença a sacsejar-me tot el cos. D’aquí a cinc minuts, el mal esclatarà i només quedarà de mi un cadàver.

—Oh! —va exclamar Dantès, colpit pel dolor.

—Faci com la primera vegada, però sense esperar tanta estona. A hores d’ara, els ressorts de la vida es troben molt gastats, la mort només haurà de fer la meitat de la feina —va continuar Faria, assenyalant el braç i la cama paralitzats—. Si, després d’abocar-me a la boca dotze gotes en lloc de deu, veu que no revifo, aboqui’m la resta. Ara, porti’m al llit perquè no puc aguantar-me dret.

Edmond va agafar el vell en braços i va estirar-lo al llit.

—Ara, amic meu, únic consol de la meva miserable vida —digué Faria—, que el cel m’ha donat una mica tard, però que, al capdavall, m’ha donat, present inapreciable que agraeixo, en el moment de separar-nos per sempre, li desitjo tota la felicitat, tota la prosperitat que es mereix: fill meu, el beneeixo!

El jove va agenollar-se i va recolzar el cap sobre el llit del vell.

—Sobretot, però, escolti bé el que li dic en aquest moment suprem: el tresor de Spada existeix. Déu permet que, per a mi, ja no hi hagi ni distàncies ni obstacles: el veig al fons de la segona gruta. El meus ulls foraden les profunditats de la terra i tanta riquesa els enlluerna. Si aconsegueix fugir, recordi que el pobre mossèn que tothom tenia per boig, no n’estava. Corri a Montecristo, aprofiti la nostra fortuna. Vostè ja ha patit prou!

Una sacsejada violenta va interrompre’l. Dantès va aixecar el cap, va veure que els ulls de l’amic s’injectaven de vermell: hauríeu dit que una onada de sang acabava de pujar-li del pit al front.

—Adéu, adéu! —va murmurar el vell, prement convulsivament la mà del jove—. Adéu…

—Oh, encara no, encara no! —va exclamar aquest—. No ens abandoni! Oh, Déu meu, ajudeu-lo… auxili…, a mi!

—Silenci, silenci! —va murmurar el moribund—. Que no ens separin si vostè em salva!

—Té raó! Oh, sí, sí, estigui tranquil, el salvaré! D’altra banda, malgrat que pateix molt, sembla que el dolor no és tan fort com la primera vegada.

—Oh, desenganyi’s! Pateixo menys perquè em queden menys forces per patir. A l’edat de vostè, tens fe en la vida, el privilegi de la joventut és creure i esperar. Els vells, però, veuen més clarament la mort. Oh, ja la veig…, s’acosta…, és el final…, perdo la vista…, la raó fuig de mi… Doni’m la mà, Dantès! Adéu, adéu!

Va incorporar-se fent un últim esforç en el qual va reunir totes les seves facultats:

—Montecristo! —va exclamar—. No oblidi Montecristo!

I va desplomar-se al llit.

La crisi va ser terrible: uns membres torçats, les parpelles inflades, una escuma sanguinolenta, un cos sense moviment, vet aquí el que va quedar sobre aquell llit de dolor en lloc de l’ésser intel·ligent que l’ocupava feia un instant.

Dantès va agafar el llum, va posar-lo a la capçalera del llit, sobre una pedra que sobresortia. Des d’allí, la claror tremolosa il·luminava amb un reflex estrany i fantàstic les fesomies desencaixades i el cos inert i rígid.

Amb els ulls clavats en l’agonitzant, Edmond va esperar intrèpidament l’instant d’administrar el remei salvador.

Quan va semblar-li el moment, va agafar el ganivet, va separar les dents, que van oferir menys resistència que la primera vegada, va comptar les deu gotes d’una a una i va esperar. El flascó encara contenia aproximadament el doble de la quantitat que acabava d’administrar.

Va esperar deu minuts, una quart d’hora, mitja hora: no hi hagué cap reacció. Tremolant, amb els cabells eriçats i el front glaçat a causa de la suor, comptava els segons d’acord amb els batecs del cor.

Aleshores va semblar-li que era el moment de fer l’últim intent: va acostar el flascó als llavis morats de Faria, i, sense necessitat de separar-li les mandíbules, que s’havien quedat obertes, va abocar el líquid que quedava.

El remei va produir un efecte galvànic. Una tremolor violenta va sacsejar els membres del vell, que va reobrir els ulls d’una manera esgarrifosa i va amollar un sospir que semblava un crit. Després, el cos tremolós va recobrar a poc a poc la immobilitat.

Els ulls, però, van romandre oberts.

Va escolar-se mitja hora, una hora, una hora i mitja. Durant aquest temps d’angoixa, Edmond, inclinat sobre l’amic i aplicant-li una mà al cor, va sentir com es refredava i el batec es tornava a poc a poc més sord i profund. Finalment, no va sobreviure res: l’últim estremiment del cor va cessar, el rostre de Faria esdevingué lívid, i, malgrat que els ulls continuaven oberts, la mirada es va apagar.

Eren les sis del matí, començava a fer-se de dia, i la llum esgrogueïda, envaint la masmorra, feia empal·lidir la claror moribunda del llum. Lluentors estranyes passaven sobre les fesomies del cadàver, conferint-li de tant en tant aparences de vida. Mentre va durar la lluita entre el dia i la nit, Dantès encara va poder dubtar. Tanmateix, quan el dia va vèncer, el jove va comprendre que es trobava sol amb un cadàver.

Aleshores un terror invencible i profund va apoderar-se d’ell. Ja no va gosar continuar prement la mà que penjava fora del llit ni mirar els ulls fixos i blancs, que va intentar tancar inútilment diverses vegades perquè tornaven a obrir-se. Va apagar el llum, va amagar-lo amb cura i va fugir, tornant a col·locar la llosa sobre el seu cap tan bé com va poder.

D’altra banda, ja era hora perquè l’escarceller anava a presentar-se d’un moment a l’altre.

Aquell cop va començar la visita per Dantès: sortint de la masmorra d’aquest, passaria a la de Faria, a qui portava l’esmorzar i roba blanca.

D’altra banda, res no indicava que l’home tingués notícia del que acabava de passar.

Va sortir.

A Dantès, va agafar-li una enorme impaciència per saber què passaria a la masmorra del seu desgraciat amic. Va entrar, doncs, a la galeria subterrània i va arribar a temps de sentir els crits de l’escarceller, que demanava ajuda.

Aviat van presentar-se els altres escarcellers, després va ressonar el pas feixuc i regular, característic dels soldats fins i tot fora de servei. Darrere els militars, va arribar el governador.

Edmond va sentir el soroll del llit mentre sacsejaven el cadàver, la veu del governador ordenant que li llancessin aigua a la cara, i que, en veure que el presoner no revifava malgrat això, va enviar a buscar el metge.

El governador va sortir. Algunes paraules de compassió, barrejades amb riures burletes, van arribar a les orelles de Dantès.

—Guaita —deia l’un—, el boig ha anat a reunir-se amb el seu tresor, bon viatge!

—Amb tots els seus milions, no podrà ni pagar-se la mortalla —deia l’altre.

—Oh, les mortalles del castell d’If no són cares! —va intervenir una tercera veu.

—Tractant-se d’un eclesiàstic —digué un dels primers interlocutors—, potser faran alguna despesa per ell.

—Aleshores tindrà els honors del sac.

Edmond escoltava, no es perdia ni una paraula, però no n’entenia gran cosa. Aviat les veus van cessar i va semblar-li que els escarcellers abandonaven la masmorra.

Tanmateix no va gosar entrar-hi: podien haver deixat algú vigilant el mort.

Va quedar-se, doncs, mut, immòbil i aguantant-se la respiració.

Al cap d’una hora, aproximadament, un soroll feble, que va anar creixent, va animar el silenci.

Era el governador que tornava, acompanyat pel metge i uns quants oficials.

Fa fer-se un moment de silenci: era evident que el metge s’havia acostat al llit i examinava el cadàver.

Aviat van començar les preguntes.

El metge va analitzar el mal al qual el presoner havia sucumbit i va declarar que era mort.

Preguntes i respostes eren d’una despreocupació que indignava Dantès. Li semblava que tothom havia de sentir pel pobre mossèn una part de l’afecte que ell li tenia.

—Em sap greu el que m’anuncia —va dir el governador, com a resposta a la certesa manifestada pel metge, és a dir que el vell estava realment mort—, era un pres tranquil, inofensiu, que feia gràcia amb la seva bogeria, i sobretot fàcil de vigilar.

—Oh! —va intervenir l’escarceller—. No hauria necessitat ni vigilància, s’hauria estat ben bé cinquanta anys aquí sense fer cap intent d’evasió, en responc.

—Tanmateix —va dir el governador al metge—, malgrat la convicció de vostè, i no pas perquè dubti de la seva ciència sinó per la meva pròpia responsabilitat, és urgent que ens assegurem que el pres és realment mort.

Va seguir un moment de silenci absolut, durant el qual Dantès, que continuava escoltant, va deduir que el metge examinava i palpava un altre cop el cadàver.

—Pot estar tranquil —digué aleshores el metge al governador—, és mort, jo en responc.

—Ja sap, senyor —va insistir el governador—, que, en casos semblants, no ens acontentem amb un simple examen. Malgrat les aparences, faci el favor, doncs, d’acabar la feina realitzant les formalitats prescrites per la llei.

—Que escalfin els ferros —digué el metge—, però, realment, és una precaució ben inútil.

L’ordre d’escalfar els ferros va estremir Dantès.

Va sentir passos apressats, el grinyol de la porta, anades i vingudes interiors, i, al cap d’una estona, un escarceller va entrar i va dir:

—Vet aquí el braser amb un ferro.

Aleshores va haver-hi un instant de silenci, després va sentir-se la remor de la carn que es cremava. Una pudor densa i nauseabunda va travessar fins i tot la paret darrere la qual Dantès escoltava horroritzat.

La pudor de carn humana carbonitzada va fer que la suor cobrís el front del jove, que va creure que anava a esvanir-se.

—Com pot veure, senyor, és ben mort —digué el metge—. Aquesta cremada al taló és decisiva: el pobre boig s’ha curat de la seva bogeria i s’ha alliberat de la captivitat.

—¿No es deia Faria? —va preguntar un dels oficials que acompanyaven el governador.

—Sí, senyor, i segons ell pretenia, era un cognom antic. D’altra banda, era força savi i bastant raonable en tot, tret del que feia referència al seu tresor. Pel que fa a això, cal confessar-ho, era intractable.

—És la malaltia que nosaltres anomenem monomania —va dir el metge.

—¿Va tenir mai alguna queixa d’ell? —va preguntar el governador a l’escarceller encarregat de portar el menjar al mossèn.

—Mai, senyor governador —va respondre l’escarceller—, mai de la vida! Al contrari: en altres temps, fins i tot em divertia contant-me històries. Un cop que la meva dona va caure malalta, va arribar a donar-me una recepta que va curar-la.

—Ah, ah! Ignorava que fos un col·lega —va dir el metge, i va afegir, amb una rialla—: Espero, senyor governador, que el tractarà en conseqüència.

—Sí, sí, estigui tranquil, l’amortallarem amb el sac més nou que trobem. ¿Satisfet?

—¿He d’acomplir aquesta última formalitat davant seu, senyor? —va preguntar un escarceller.

—Sens dubte, però cal afanyar-se; no puc quedar-me tot el dia en aquesta masmorra.

Van haver-hi noves anades i vingudes. Al cap d’un instant, Dantès va sentir soroll de tela rebregada, les molles del llit van grinyolar, un pas feixuc, com el d’un home que aixeca un fardell, va afermar-se sobre la llosa. Després, el llit va grinyolar de nou sota el pes que li tornaven.

—Fins al vespre! —digué el governador.

—¿Hi haurà missa? —va preguntar un dels oficials.

—Impossible —va respondre el governador—. Ahir, el capellà del castell va demanar-me permís per fer un petit viatge de vuit dies a Ièras, i jo vaig respondre dels meus presos durant aquest temps. Si el pobre mossèn no hagués anat de pressa i corrents, hauria tingut el seu rèquiem.

—Bah, bah! —digué el metge, amb la impietat habitual dels de la professió—. És un eclesiàstic: Déu ho tindrà en compte i no proporcionarà als de l’infern el malvat plaer d’enviar-los un sacerdot.

Una riallada va seguir la broma de mal gust.

Mentrestant prosseguia l’operació d’amortallament.

—Fins a la nit! —digué el governador quan va quedar enllestida.

—¿A quina hora? —va preguntar l’escarceller.

—Vora les deu o les onze.

—¿Vetllarem el mort?

—¿A què treu cap, això? Tancarem la masmorra, com si encara fos viu, i prou.

Les passes van allunyar-se, les veus van anar-se afeblint, van ressonar el pany sorollós i els forrellats estridents de la porta, i un silenci més tètric que el de la solitud, el silenci de la mort, va envair-ho tot, començant per l’ànima glaçada del jove.

Aleshores Dantès va aixecar lentament la llosa amb el cap i va llançar una mirada escrutadora a la masmorra.

No hi havia ningú: va sortir de la galeria.





XX


El cementiri del castell d’If

Estirat en sentit longitudinal i feblement il·luminat per la llum bromosa que entrava per la finestra, hi havia sobre el llit un sac de tela basta, sota els amples plecs del qual es dibuixava confusament una forma llarga i rígida; era el sudari de Faria, el sudari que, segons els escarcellers, sortia tan bé de preu. Tot s’havia acabat. Entre Dantès i el seu vell amic ja existia una separació material. El jove ja no podia veure els ulls, que s’havien quedat oberts com per mirar enllà de la mort, ja no podia estrènyer la mà traçuda que havia aixecat per a ell el vel que cobria les coses amagades. Faria, l’útil, el bon company al qual s’havia acostumat tant, ja només existia en el record. Aleshores va seure a la capçalera d’aquell llit terrible i va enfonsar-se en una negra i amarga malenconia.

Sol! Tornava a estar sol! Havia caigut de nou en el silenci, es retrobava davant del no-res!

Sol! No podia veure, ni solament sentir la veu, de l’únic ésser humà que encara el lligava a la terra! ¿No valia més anar-se’n, com Faria, a preguntar-li a Déu l’enigma de la vida, a risc de passar per la lúgubre porta dels sofriments?

La idea del suïcidi, rebutjada per l’amic, allunyada per la seva presència, va tornar a aixecar-se aleshores com un fantasma al costat del cadàver de Faria.

—Si pogués morir, aniria on ell va i, certament, el retrobaria. ¿Com morir, però? És molt fàcil —va dir, amb una riallada—, em quedaré aquí, em llançaré a sobre del primer que entrarà, l’escanyaré i em guillotinaran.

Com que succeeix, però, que, tant en els grans dolors com en les grans tempestes, l’abisme es troba entre les crestes de dues onades, Dantès va retrocedir davant la idea d’una mort infamant, i va passar precipitadament de la desesperació a una set ardent de llibertat i de vida.

—¿Morir? Oh, no! —va exclamar—. No val la pena haver viscut tant, haver patit tant, per morir ara! Morir era bo quan vaig prendre’n la decisió, abans, fa anys; ara seria realment ajudar massa el meu destí miserable. No, vull viure, vull lluitar fins al final! No, vull reconquerir la felicitat que van robar-me! Oblidava que, abans de morir, he de castigar els meus botxins i també potser, vés a saber, recompensar alguns amics. Ara, però, m’oblidaran aquí i només sortiré de la masmorra com Faria.

Quan va pronunciar aquesta paraula, Edmond va quedar-se immòbil, amb la mirada fixa, com una persona colpida per una idea sobtada i que l’espanta. De cop, va aixecar-se, va posar-se la mà al front com si tingués vertigen, va fer dues o tres voltes a la masmorra i va aturar-se de nou davant del llit…

—Oh, oh! —va murmurar—. ¿Qui m’envia aquest pensament? ¿Sou vós, Senyor? Com que només els morts surten d’aquí, prenem el lloc dels morts.

I sense repensar-s’ho, com si no volgués donar al pensament l’oportunitat de destruir aquella decisió desesperada, va inclinar-se sobre el sac horrorós, va obrir-lo amb el ganivet que Faria havia fet, va treure el cadàver, va emportar-se’l a la seva masmorra, va estirar-lo al seu llit, va cobrir-li el cap amb el mateix parrac amb que ell es cofava, va tapar-lo amb la seva manta, va besar una última vegada el front glaçat, va intentar tancar els ulls rebels, que continuaven oberts, esgarrifosos per l’absència de pensament. Després, va girar-li el cap contra la paret a fi que l’escarceller, en portar-li el sopar, es pensés que ja dormia, com feia sovint; va entrar de nou a la galeria, va estirar el llit contra la paret, va entrar a l’altra masmorra, va agafar l’agulla i el fil de l’amagatall, va llançar els parracs perquè es notés bé sota la tela la carn nua, va esmunyir-se dins el sac tallat, va col·locar-se en la posició del cadàver i va cosir l’obertura per dintre.

Si, per desgràcia, algú hagués entrat en aquell moment, hauria pogut sentir els batecs del cor de Dantès.

Edmond hauria pogut esperar perfectament fins després de la visita del vespre, però va fer-li por que, mentrestant, el governador no canviés d’opinió i que traguessin abans el cadàver.

Aleshores hauria perdut l’última esperança.

Ara, en tot cas, ja havia rumiat el seu pla.

Vet aquí el que pensava fer.

Si, durant el trajecte, els enterradors s’adonaven que portaven una persona viva en lloc d’un mort, Dantès no els donaria temps de res: obriria el sac de dalt a baix amb una vigorosa ganivetada, aprofitaria el terror dels altres i fugiria; si intentaven detenir-lo, faria servir el ganivet.

Si el portaven al cementiri i el ficaven en una fossa, es deixaria cobrir de terra; després, com que ja era de nit, amb prou feines els enterradors farien mitja volta, s’obriria pas a través de la terra flonja i fugiria. Esperava que el pes no seria excessiu i que podria sortir-se’n.

Si s’equivocava i la terra, al contrari, pesava massa, moriria asfixiat i tot s’hauria acabat. Millor!

Dantès no havia menjat des del dia abans, però no havia pensat en la fam al matí, ni hi pensava aleshores. Es trobava en una posició massa precària i no li deixava temps per a cap altra idea.

El primer perill que corria era que l’escarceller, quan li portes el menjar de les set, s’adonés de la substitució: sortosament, bé per misantropia, be per fatiga, Dantès havia rebut estirat al llit l’escarceller una pila de vegades. En aquestes ocasions, l’home deixava el pa i la sopa sobre la taula i es retirava sense parlar-li.

En aquella ocasió, però, l’escarceller podia trencar el mutisme habitual, parlar a Dantès i, veient que no li responia, apropar-se al llit i descobrir-ho tot.

L’angoixa va començar realment a mesura que s’acostaven les set. Amb una mà sobre el cor, provava de comprimir-ne els batecs, mentre amb altra s’eixugava la suor del front, que li regalimava per les temples De tant en tant, un estremiment li recorria el cos i sentia una opressió glaçada al cor. Aleshores es pensava que anava a morir-se. Les hores van escolar-se sense que hi hagués cap moviment al castell, i Dantès va comprendre que havia superat el primer perill. Era un bon auguri. Finalment, pels volts de l’hora fixada pel governador, van sonar passes a l’escala. Edmond va intuir que havia arribat el moment. Va reunir tot el seu valor, retenint la respiració. Tant de bo que hagués pogut frenar alhora les precipitades pulsacions de les artèries.

Algú va aturar-se a la porta. Els passos eren dobles. Dantès va endevinar que es tractava dels dos enterramorts que venien a buscar-lo. La sospita va esdevenir certesa quan va sentir el soroll que feien en deixar a terra la llitera.

La porta va obrir-se, Dantès va percebre una llum velada. A traves de la tela que el cobria, va veure que s’acostaven dues ombres. Una tercera, am un fanal a la mà, va quedar-se al llindar. Cadascun dels homes que s’havien acostat al llit va agafar una punta del sac.

—Encara pesa per tractar-se d’un vell tan flac! —va dir el que l’aixecava pel cap.

—Diuen que cada any afegeix mitja lliura al pes dels ossos —digué l’altre, agafant-lo pels peus.

—¿Has fet el nus? —va preguntar el primer.

—Seria una bestiesa carregar amb un pes inútil —li va respondre segon—, ja el faré allà baix.

«¿Un nus per fer què?», va preguntar-se Dantès.

Van traslladar el pretès mort a la llitera. Edmond es mantenia rígid per representar millor el paper de difunt. Un cop van instal·lar-lo a la llitera, el seguici, il·luminat per l’home del fanal, va enfilar les escales.

De sobte, va sentir el vent aspre i fred de la nit. Dantès va reconèixer el mestral. Va ser una sensació sobtada, alhora plena de delícies i angoixes.

Els portadors van fer una vintena de passes, després van aturar-se i van deixar la llitera a terra.

Un d’ells va allunyar-se, Dantès va sentir-ne ressonar les sabates sobre les lloses.

«¿On sóc, doncs?», va preguntar-se.

—¿Saps que no és gens ni mica de lleuger? ——va dir el que s’havia quedat al costat de Dantès, tot seient a la llitera.

El primer impuls de Dantès havia estat escapar-se. Feliçment, però va contenir-se.

—Fes-me llum, animal —va dir el portador que s’havia allunyat—, o no trobaré mai el que busco.

L’home del fanal va obeir l’ordre malgrat que, com hem vist, va ser donada en termes poc educats.

«¿Què busca, doncs? —va preguntar-se Dantès—. Una pala, sens dubte».

Una exclamació de satisfacció va indicar que l’enterrador havia trobat allò que buscava.

—Ha costat, però ja ho tenim —digué l’altre.

—Sí, però no haurà perdut res per esperar.

Mentre deia aixo, va acostar-se a Edmond, que va sentir que deixaven al seu costat una cosa dura i ressonant. Al mateix moment, una corda va envoltar-li els peus amb una viva i dolorosa pressió.

—¿I be, has fet el nus? —va preguntar l’enterrador que s’havia quedat inactiu.

—Sí, i ben fet. Te’n responc.

—Aleshores, en marxa.

Van aixecar la llitera i van reprendre el camí.

Van fer una cinquantena de passes i van aturar-se per obrir una porta; després, van continuar. El soroll de les onades trencant-se contra les roques sobre les quals estava construït el castell arribava amb més nitidesa a Dantès a mesura que avançaven.

—Mal temps! —digué un dels portadors—. No donarà bo trobar-se al mar aquesta nit.

—Sí, el mossèn corre el risc de mullar-se —va respondre l’altre i tots dos van esclafir de riure.

Dantès no va acabar d’entendre la broma. Malgrat això, se li van posar els cabells de punta.

—Bé, ja hem arribat! —digué el primer portador.

—Més lluny, més lluny —va dir l’altre—. Ja saps que l’últim va quedar-se pel camí, destrossat sobre les roques, i que el governador va dir-nos l’endemà que érem uns ganduls.

Van fer quatre o cinc passes més, sempre pujant. Després, Edmond va sentir que l’agafaven pel cap i pels peus i que el balancejaven.

—Una! —van exclamar els enterradors.

—Dues!

—Tres!

Dantès va sentir-se llançat a un buit enorme, travessant l’aire com un ocell ferit, caient, caient, amb un espant que li gelava el cor. Encara que alguna cosa pesant l’estirava cap avall i precipitava el ràpid vol, va semblar-li que la caiguda durava un segle. Finalment, amb un soroll esgarrifós, va penetrar com una fletxa a l’aigua glaçada. Va llançar un crit, ofegat instantàniament per la immersió.

L’havien llançat al mar, al fons del qual l’arrossegava una bala de canó del trenta-sis lligada als peus.

El mar és el cementiri del castell d’If.





XXI


L’illa de Tiboulen

Atordit, gairebé asfixiat, Dantès va tenir tanmateix la presència d’ànim d’aguantar-se la respiració, i, com que amb la mà dreta, com ja hem dit, preparat per a qualsevol eventualitat, agafava el ganivet, va estripar ràpidament el sac, va treure un braç i després el cap. A desgrat, però, dels seus moviments per detenir la bala de canó, va continuar sentint-se arrossegat. Aleshores va corbar-se, buscant la corda que li lligava les cames, i, amb un esforç suprem, va tallar-la justament quan estava a punt d’ofegar-se. Impulsant-se amb força amb els peus, va alliberar-se i va pujar a la superfície del mar mentre la bala n’enfonsava a les profunditats desconegudes la basta tela que havia estat a punt de convertir-se en la mortalla de Dantès.

Va treure el cap de l’aigua el temps just per respirar i va submergir-se de nou, perquè la primera precaució que havia de prendre era evitar que el veiessin.

Quan va reaparèixer, ja es trobava a cinquanta passes del punt de la caiguda. Va albirar un cel negre i tempestuós, on el vent escombrava alguns núvols ràpids, descobrint a vegades un petit espai blau adornat amb un estel. Davant seu s’estenia la plana negra i rugent, les onades de la qual començaven a bullir com quan s’acosta una tempesta, mentre que, al darrere, encara més negre que el cel i que el mar, s’elevava, com un fantasma amenaçador, el gegant de granit, la punta negra del qual semblava un braç allargat per agafar de nou la presa. Sobre la roca més alta, un fanal il·luminava dues ombres.

Va semblar-li que les dues ombres s’inclinaven amb inquietud sobre el mar; en efecte, els estranys enterramorts devien haver sentit el crit que ell havia llançat mentre travessava l’espai. Dantès va submergir-se, doncs, de nou, i va fer un llarg trajecte entre dues aigües. Antany, la maniobra li era familiar i, habitualment, atreia al seu voltant, a la caleta de Pharo, nombrosos admiradors, que l’havien proclamat molt sovint el nedador més hàbil de Marsella.

Quan va tornar a la superfície, el fanal havia desaparegut.

Calia orientar-se: de les illes que envolten el castell d’If, les més pròximes són Ratonneau i Pomègue. Aquestes estan, però, habitades, igual que la petita illa de Daume. Les més segures eren, doncs, Tiboulen o Lemaire, situades a una llegua del castell d’If.

Dantès va decidir anar a una de totes dues. ¿Com trobar-les, però, enmig de la nit, que s’espessia per moments al seu voltant?

Aleshores va veure brillar com un estel el far de Planier.

Si es dirigia en línia recta al far, deixava l’illa de Tiboulen una mica a l’esquerra. Desviant-se, doncs, lleugerament en aquesta direcció, havia de trobar-la tot fent camí.

Tanmateix, com hem dit, hi havia almenys una llegua entre el castell d’If i l’esmentada illa.

Sovint, a la presó, Faria li repetia, quan el veia abaltit o mandrós:

—No es deixi emmandrir, Dantès. Si prova de fugir sense estar en forma, s’ofegarà.

Sota les aigües feixugues i amargues, aquestes paraules havien ressonat a les orelles de Dantès. Aleshores s’havia apressat a pujar a la superfície i a tallar les onades per comprovar si, en efecte, no havia perdut les forces. Va adonar-se amb alegria que la inacció forçosa no li havia tret gens de potència ni d’agilitat; va sentir que continuava dominant l’element del qual s’havia mofat quan ell era encara una criatura.

D’altra banda, la por, aquesta ràpida perseguidora, redoblava el vigor de Dantès. Inclinat sobre la superfície de l’aigua, escoltava per si sentia algun soroll. Cada cop que s’elevava a la cresta d’una onada, la seva ràpida mirada abastava l’horitzó visible i provava de travessar l’espessor de la fosca: cada ona una mica més alta que les altres li semblava una barca que el perseguia, i aleshores redoblava els esforços. Això, sens dubte, l’allunyava del suposat perill, però, a força de repetir-ho, acabaria ràpidament amb les seves forces.

Mentrestant, el terrible castell ja s’havia fos una mica en la boira nocturna: no l’albirava, però encara en sentia la presència.

Va transcórrer una hora durant la qual Dantès, exaltat per la sensació de llibertat que l’havia envaït de cap a peus va continuar tallant les onades en la direcció que s’havia marcat.

«A veure —es deia—, aviat farà una hora que nedo, però, com que tinc el vent en contra, hauré perdut una quarta part de la velocitat; tanmateix, si no m’he equivocat de direcció, a hores d’ara, no dec trobar-me lluny de Tiboulen. Però, ¿i si m’he equivocat?».

Un estremiment va recórrer el cos del nedador. Va intentar fer el mort una estona per descansar, però la mar esdevenia cada cop més forta, i Dantès va comprendre aviat que aquell sistema de repòs, amb el qual havia comptat, era impossible.

«Doncs, bé —va dir-se—, arribaré al final, fins que els braços se’m cansin, fins que la rampa m’envaeixi, i aleshores m’enfonsaré!».

I va posar-se a nedar de nou amb la força i l’impuls de la desesperació.

De cop va semblar-li que el cel, ja tan obscur, encara s’enfosquia més, que un núvol espès, feixuc, compacte, li queia a sobre. Al mateix temps, va sentir un dolor violent al genoll: la imaginació, amb la seva velocitat incalculable, va dir-li que era el xoc d’una bala i que sentiria immediatament la detonació del fusell. Aquesta, però, no va esclatar. Dantès va allargar la mà i va notar una resistència. Llavors va tocar terra amb l’altre peu i va veure allò que havia pres per un núvol.

A vint passes, s’elevava una massa de roques estranyes, que semblava un fogar immens petrificat en el moment més intens de la combustió: l’illa de Tiboulen.

Dantès va aixecar-se, va avançar una mica i va trobar-se donant gràcies a Déu sobre aquelles puntes de granit, que aleshores van semblar-li més suaus que el llit més tou que recordava.

Després, malgrat el vent, malgrat la tempesta, malgrat la pluja que començava a caure, va enfonsar-se en el son deliciós de l’home que té el cos adormit, però l’ànima del qual vetlla amb la consciència d’una felicitat inesperada.

Al cap d’una hora, el retruny d’un tro immens va despertar-lo; la tempesta s’havia desencadenat a l’espai i batia l’aire amb el seu vol enlluernador. De tant en tant, un llampec baixava del cel com una serp de foc, il·luminant l’aigua i els núvols, que s’empaitaven com les onades d’un caos immens.

Amb la seva mirada de mariner, Dantès no s’havia equivocat: havia abordat la primera de les dues illes, que és, efectivament, la de Tiboulen. Sabia que era una illa pelada, descoberta, que no oferia cap mena de refugi. Tanmateix, es llançaria de nou al mar quan es calmés la tempesta i arribaria nedant a la de Lemaire, igualment àrida, però més ampla i, per tant, més hospitalària.

El bec d’una roca va oferir-li un refugi momentani. Dantès va arrecerar-s’hi, i, gairebé en aquell instant, la tempesta va esclatar amb tota la seva fúria.

Edmond sentia tremolar la roca sota la qual es trobava; les onades, trencant-se contra la base de la gegantesca piràmide, arribaven fins a ell. Malgrat que es trobava en un indret segur, el dominava una mena de vertigen enmig d’aquell soroll profund i dels esclats fulgurants: li semblava que l’illa tremolava i que, d’un moment a l’altre, com un vaixell ancorat, trencaria el cable i l’arrossegaria al centre de l’immens remolí.

Va recordar que feia vint-i-quatre hores que no havia menjat res: tenia fam, tenia set.

Va posar-se de quatre grapes i va beure aigua de la tempesta en un clot de la roca.

Quan s’aixecava, un llampec que va semblar que obria el cel fins a la base del tron enlluernador de Déu va il·luminar l’espai. A la llum del llampec, i entre l’illa de Lemaire i el cap de Croisille, a un quart de llegua de distància, Dantès va veure aparèixer, com un espectre que lliscava de la cresta d’una onada a l’abisme, un petit vaixell de pesca, arrossegat alhora pel vent i per l’aigua; un segon més tard, el fantasma va reaparèixer al cim d’una nova onada, acostant-se a una velocitat esgarrifosa. Dantès va voler cridar, va buscar algun parrac per agitar-lo enlaire i fer veure als tripulants que anaven a naufragar. Prou, però, que se n’adonaven. A la claror d’un altre llampec, va veure quatre homes aferrats als pals i als estais; un cinquè s’agafava a la barra del timó trencat. Sens dubte, aquells homes també van veure’l a ell perquè uns crits desesperats van arribar-li a les orelles enmig de la xiuladissa del vent. A la punta del pal, torçat com una canya, espetegava una vela esquinçada; de cop i volta, les drisses que encara la retenien van trencar-se i va desaparèixer a les llòbregues profunditats del cel, com els gran ocells blancs que destaquen contra els núvols negres.

Al mateix temps, va deixar-se sentir un espetec esgarrifós i uns crits d’agonia van arribar a Dantès. Aferrat com una esfinx a la roca, abocat a l’abisme, va veure a la llum d’un altre llampec el petit vaixell destrossat, i, entre les restes, caps amb fesomies desesperades, braços implorant al cel.

Després la nit va engolir-s’ho tot, el terrible espectacle havia tingut la durada del llampec.

Dantès va precipitar-se pel pendís lliscós de les roques, a risc de rodolar ell mateix fins al mar. Va mirar, va escoltar, però ja no va veure ni va sentir res més: ni crits, ni esforços humans. Només la tempesta, el gran fenomen diví, continuava fent rugir el vent i escumejant l’aigua.

El vent va caure a poc a poc, grossos núvols grisos i, per dir-ho així, destenyits per la tempesta, rodolaven pel cel cap a l’oest; el firmament va reaparèixer amb els estels espurnejant més que mai. Aviat, a l’est, una franja rogenca va dibuixar ondulacions d’un blau negre a l’horitzó, les onades van enrossir, una sobtada lluentor en va recórrer les crestes escumoses i va transformar-les en crineres d’or.

Es feia de dia.

Dantès va quedar-se immòbil i mut davant el gran espectacle, com si el veiés per primera vegada; en efecte, feia tant de temps que era al castell d’If que ja l’havia oblidat.

Va girar-se cap a la fortalesa, interrogant alhora la terra i el mar amb una llarga mirada circular.

El llòbrec edifici sortia del si de les ones amb la majestat imponent de les coses immòbils, que semblen vigilar i manar al mateix temps.

Podien ser les cinc de la matinada, el mar continuava calmant-se.

«D’aquí a dues o tres hores —va dir-se Edmond—, l’escarceller entrarà a la meva masmorra, trobarà el cadàver del meu pobre amic, el reconeixerà, em buscarà en va i donarà l’alarma. Aleshores trobaran el forat, la galeria; interrogaran els homes que van llançar-me al mar i que degueren sentir el crit que vaig amollar. Immediatament, barques plenes de soldats armats començaran a perseguir el desgraciat fugitiu, que saben que no pot trobar-se gaire lluny. El canó avisarà tota la costa perquè, si troben un home errant, nu i famolenc, no li donin asil. Els espies i agutzils de Marsella seran advertits i escorcollaran la costa mentre el governador del castell d’If explorarà el mar. Encerclat per terra, perseguit per l’aigua, ¿què serà de mi aleshores? Tinc fam, tinc fred, vaig desprendre’m fins i tot del ganivet salvador, que em molestava per nedar. Estic a mercè del primer paisà que voldrà guanyar vint francs lliurant-me als perseguidors. Ja no tinc ni força, ni idees, ni decisió. Oh, Déu meu, Déu meu, si considereu que ja he patit prou, mireu de fer per mi i el que jo ja no puc realitzar!».

Quan Edmond, en una mena de deliri ocasionat per l’esgotament de les forces i el buit del cervell, pronunciava aquesta pregària ardent mirant el castell d’If, va veure aparèixer a la punta de l’illa de Pomègue, dibuixant la seva vela llatina a l’horitzó encara mig fosc del mar i semblant a una gavina que vola a frec d’aigua, un petit vaixell que només l’ull d’un marí podia identificar com una tartana genovesa. Venia del port de Marsella i es dirigia a alta mar. La proa aguda empenyia l’escuma espurnejant i obria un camí més fàcil als flancs bombats de la nau.

«Oh! —va dir-se Edmond—. I pensar que, en cosa de mitja hora, podria arribar a aquest vaixell si no tingués por que em fessin preguntes, reconeguessin en mi un fugitiu i em tornessin a Marsella! ¿Què puc fer? ¿Què puc dir? ¿Quina història puc inventar-me que puguin empassar-se? Tota aquesta gent són contrabandistes, mig pirates. Amb el pretext de fer cabotatge, assolen les costes; preferiran vendre’m abans que fer una bona acció estèril.

»Esperem.

»Esperar, però, és impossible: em moro de fam, i, d’aquí a unes hores, la poca força que em queda haurà desaparegut; d’altra banda, al castell, l’hora de la visita s’acosta. Encara no han donat l’alarma, potser els del vaixell no sospitaran res. Puc fer-me passar per un dels mariners de la petita embarcació que ha naufragat aquesta nit. A la història, no li faltarà versemblança; ningú no vindrà a contradir-me, tots s’han ofegat. Anem-hi».

Mentre es deia això, Dantès va dirigir la mirada a l’indret on el vaixell s’havia destrossat, i va estremir-se. El barret frigi d’un dels nàufrags s’havia quedat enganxat a l’aresta d’una roca, i, molt a prop d’allí, suraven restes de la carena, taulons inerts que el mar empenyia una vegada i una altra contra la base de l’illa, que batien com ariets impotents.

Dantès va prendre una decisió immediatament: va llançar-se al mar, va dirigir-se cap al barret, va posar-se’l, va agafar un dels taulons i va començar a nedar per tallar la ruta que havia de seguir el vaixell.

—Ara, ja estic salvat —va murmurar.

I aquesta convicció va tornar-li les forces.

Aviat va veure la tartana, que, amb el vent gairebé de proa, navegava a bordades entre el castell d’If i la torre de Planier. Dantès va témer per un instant que, en lloc de cenyir-se a la costa, no sortís a alta mar, com hauria fet, per exemple, si el seu destí hagués estat Còrsega o Sardenya. De la manera, però, que el vaixell maniobrava, el nedador va adonar-se aviat que volia passar entre l’illa de Jaros i la de Casalaraigne, com fan habitualment les naus que van a Itàlia.

Mentrestant, el nedador i el vaixell s’acostaven imperceptiblement. Durant una de les bordades, el bastiment va arribar a situar-se gairebé a un quart de llegua de Dantès. Aleshores va treure el cos de l’aigua i va agitar el barret demanant auxili, però ningú no el va veure des del vaixell, que va virar de bord i va començar una nova bordada. Dantès va pensar a cridar, però va amidar la distància amb la vista i va comprendre que la veu no arribaria a la nau, perquè la brisa marina i el soroll de les onades se l’emportarien i la taparien abans.

Llavors va felicitar-se per haver adoptat la precaució d’estirar-se sobre un tauló. Afeblit com estava, potser no hauria pogut mantenir-se a la superfície el temps necessari per arribar a la tartana; i, per descomptat, no hauria pogut tornar a la costa si la nau passava sense veure’l, com era possible.

Encara que estava gairebé segur de la ruta que seguia el vaixell, va acompanyar-lo amb la vista amb una certa ansietat fins al moment que va veure’l tornar.

Aleshores va anar al seu encontre. Abans, però, que es trobessin, la tartana va començar a virar.

De seguida, Dantès, amb un esforç suprem, va posar-se gairebé dret, agitant el barret i proferint un d’aquests crits lamentables que llancen els mariners en perill i que semblen els laments d’un geni de la mar.

Aquella vegada, el van veure i van sentir-lo. La tartana va interrompre la maniobra i va enfilar la proa cap a la banda on ell es trobava. Al mateix temps, va veure que la tripulació es preparava per llançar una xalupa al mar.

Un instant després, la xalupa, tripulada per dos homes, va dirigir-se cap a ell, vogant amb els dos rems. Dantès va deixar anar el tauló, pensant-se que ja no necessitava, i va nedar vigorosament per estalviar la meitat del camí als que venien a buscar-lo.

Tanmateix havia comptat amb unes forces gairebé exhaurides. Va ser llavors quan va adonar-se de la utilitat del tros de fusta que ja surava, inert, a cent passes d’ell. Els braços se li començaven a encarcarar, les cames li havien perdut flexibilitat, els seus moviments es tornaven durs i bruscs, panteixava.

Va llançar un segon crit, els dos remadors van redoblar els esforços i un d’ells va cridar en italià:

—Coratge!

La paraula va arribar-li al moment que una onada, que ja no tingué la força de remuntar, li passava per sobre i el cobria d’escuma.

Va reaparèixer, bracejant amb els moviments desiguals i desesperats d’un home que s’ofega, va llançar un tercer crit i va sentir que s’enfonsava com si encara portés lligada al peu la bala mortal.

Les onades van cobrir-li el cap, i, a través de l’aigua, va veure el cel lívid amb taques negres.

Amb un esforç violent, va tornar a la superfície.

Va semblar-li que l’agafaven pels cabells i ja no va veure ni va sentir res més. S’havia desmaiat.

Quan va reobrir els ulls, va trobar-se al pont de la tartana, que continuava el seu camí. La primera mirada va ser per veure quina direcció seguia: continuava allunyant-se del castell d’If.

Dantès estava tan esgotat que l’exclamació d’alegria que va llançar va ser interpretada com un sospir de dolor.

Com acabem de dir, es trobava estirat al pont: un mariner li fregava els membres amb una manta de llana; un altre, al qual va identificar com el que li havia cridat que tingués coratge, li introduïa a la boca el bec d’una cantimplora; un tercer, un vell mariner, patró i pilot alhora, el mirava amb el sentiment de pietat egoista que experimenten, en general, els homes davant d’una desgràcia de la qual ells mateixos han escapat el dia abans i que pot colpir-los l’endemà.

La mica de rom que contenia la cantimplora va reanimar el cor defallent del jove mentre que les fregues que el mariner agenollat davant seu continuava fent-li amb la manta de llana li tornaven l’elasticitat als membres.

—¿Qui és vostè? —va preguntar-li el patró en mal francès.

—Sóc un mariner maltès —li respongué Dantès en mal italià—. Veníem de Siracusa, carregats de vi i tela de lli. La tempesta d’anit ens va sorprendre al cap Morgion i el vaixell va destrossar-se contra les roques que vostè veu allà lluny.

—¿D’on ve?

—D’aquelles roques, a les quals vaig tenir la sort d’aferrar-me mentre el nostre bon capità s’hi destrossava el cap. Els altres tres companys van ofegar-se. Crec que sóc l’únic supervivent. Vaig veure el seu vaixell, i, tement que hauria d’esperar molt de temps en aquelles roques aïllades i desertes, vaig aventurar-me sobre un tauló del nostre vaixell per intentar arribar fins a vostès. Gràcies, m’han salvat la vida; ja estava perdut quan uns dels seus mariners m’ha agafat pels cabells.

—Era jo —va dir un mariner de cara franca i oberta, emmarcada per unes llargues patilles negres—. I he arribat a temps, vostè s’enfonsava.

—Sí —va dir Dantès, allargant-li la mà—, sí, amic meu, i li repeteixo el meu agraïment.

—A fe meva que gairebé he dubtat! —replicà el mariner—. Amb aquesta barba de sis polzades de llargària i aquests cabells d’un peu, feia més cara de bandit que de persona honrada.

Dantès va recordar, efectivament, que, d’ençà que era al castell d’If, no s’havia tallat els cabells ni s’havia fet la barba.

—Sí, es tracta d’una promesa que vaig fer a Nostra Senyora del Pie de la Grotta[26], en un moment de perill: no tallar-me els cabells ni la barba durant deu anys. Avui expira la promesa i he estat a punt d’ofegar-me per l’aniversari.

—¿I què en farem ara, de vostè? —va preguntar el patró.

—Ai, el que vulguin! —va respondre Dantès—. El falutx on navegava s’ha perdut, el capità és mort. Com veu, m’he alliberat del mateix destí, però absolutament nu. Per sort, sóc un mariner bastant bo. Deixi’m al primer port on faci escala i sempre trobaré feina en un vaixell mercant.

—¿Coneix la Mediterrània?

—Hi navego des de la infància.

—¿Sap on són els bons ancoratges?

—Hi ha pocs ports, fins i tots dels més difícils, en els quals jo no pugui entrar o no en pugui sortir amb els ulls tancats.

—Doncs, bé, patró —va dir el mariner que havia cridat a Dantès que tingués coratge—, si el company diu la veritat, ¿què impedeix que es quedi amb nosaltres?

—Sí, si diu la veritat —va respondre el patró, en to de dubte—. Però, en l’estat d’aquest pobre diable, ens promet molt per obtenir el que sigui.

—Donaré més que no prometo.

—Oh, oh! —va exclamar el patró, rient—. Ja ho veurem, això!

—Quan vostè vulgui —va replicar Dantès mentre s’aixecava—. ¿On va?

—A Livorno.

—Doncs, bé, en lloc de navegar a bordades, que li fan perdre un temps preciós, ¿per què no es cenyeix més al vent i prou?

—Perquè aniríem de dret a l’illa de Rion.

—En passarà a més de vint braces.

—Agafi, doncs, el timó perquè jutgem la seva traça.

El jove va anar a seure al governall, va assegurar-se amb una pressió lleugera que el vaixell obeïa, i, veient, que malgrat que no era d’una finor de primera classe, responia a la maniobra, digué:

—Als braços i les bolines.

Els quatre mariners que formaven la tripulació van córrer als seus llocs mentre el patró se’ls mirava.

—Haleu —va continuar Dantès.

Els mariners van obeir amb bastant precisió.

—I ara, amarreu; bé.

Aquesta ordre va ser executada com les dues primeres, i el petit vaixell, en lloc de continuar fent bordades, va començar a avançar cap a l’illa de Rion, prop de la qual va passar, com havia predit Dantès, deixant-la una vintena de braces a estribord.

—Bravo! —digué el patró.

—Bravo! —van repetir els mariners.

I tots miraven, meravellats, aquell home la mirada i el cos del qual havien retrobat respectivament una intel·ligència i un vigor que tothom estava lluny de suposar-li.

—Com pot veure —digué Dantès, deixant la barra—, podria ser-li d’alguna utilitat, si més no durant la travessia. Si, un cop a Livorno, no em vol, doncs bé, pot deixar-me allí. I li reemborsaré amb el meu sou la manutenció i el vestit que vostè em prestarà.

—Bé, bé —va respondre el patró—. Ens podrem entendre si es mostra raonable.

—Un home val un altre home —digué Dantès—. Doni’m el que dóna als companys i tancarem el tracte.

—Això no és just —va dir el mariner que havia tret Dantès del mar—, vostè sap molt més que nosaltres.

—¿I què diable n’has de fer, tu, d’això, Jacopo? —va preguntar el patró—. Cadascú és lliure de llogar-se per la suma que li convingui.

—Té raó —va dir Jacopo—. Només era una simple observació.

—Seria molt millor que deixessis a aquest bon xicot uns pantalons i una marinera, si en tens de recanvi, perquè va nu.

—De marinera, no en tinc cap més, però puc deixar-li uns pantalons i una camisa.

—És tot el que necessito —va respondre Dantès—. Gràcies, amic meu.

Jacopo va deixar-se lliscar per l’escotilla i va pujar al cap d’un instant amb les dues peces de roba, que Dantès va posar-se amb una felicitat indicible.

—¿Necessita alguna cosa més? —va preguntar el patró.

—Un bocí de pa i un segon glop de l’excel·lent rom que ja he tastat, perquè fa molta estona que no menjo res.

En efecte, feia quaranta hores aproximadament.

Van portar-li un tros de pa i Jacopo va allargar-li la cantimplora.

—Barra a babord! —va cridar el capità, adreçant-se al timoner.

Dantès va llançar una mirada cap a la mateixa banda mentre s’acostava la cantimplora a la boca.

—Guaita —va fer el patró—, ¿què passa al castell d’If?

Efectivament, un nuvolet blanc, que havia atret l’atenció de Dantès, acabava d’aparèixer, coronant els merlets del bastió sud de la fortalesa.

Un segon després, el soroll d’una explosió llunyana va venir a morir a bord de la tartana.

Els mariners van aixecar el cap i van mirar-se els uns als altres.

—¿Què significa, això? —va preguntar el patró.

—Deu haver-se evadit algun pres aquesta nit —va comentar Dantès—, i disparen el canó d’alarma.

El patró va llançar una mirada al jove, que, mentre pronunciava aquestes paraules, s’havia acostat la cantimplora a la boca. El va veure, però, assaborir el licor amb tanta calma i satisfacció, que, si havia tingut alguna sospita, no va fer sinó travessar-li el pensament i morir a l’instant.

—Un rom endimoniadament fort —va dir Dantès, eixugant-se amb la màniga de la camisa el front xop de suor.

«En tot cas —va dir-se el patró, mirant-lo—, si és ell, millor, perquè acabo de llogar un home valent».

Amb el pretext de la fatiga, Dantès va demanar aleshores de seure al governall. El timoner, encantat que el rellevessin de les seves funcions, va consultar amb la mirada el patró, que va fer-li un signe amb el cap autoritzant-lo a deixar la barra al nou company.

En aquella posició, Dantès va poder continuar amb la vista clavada a la banda de Marsella.

—¿Quin dia és, avui? —va preguntar Dantès a Jacopo, que havia anat a seure al seu costat en perdre de vista el castell d’If.

—El 28 de febrer.

—¿De quin any?

—¿Què vol dir de quin any? ¿Em pregunta l’any?

—Sí —va respondre el jove—, li pregunto l’any.

—¿L’ha oblidat?

—¿Què vol? Vaig passar tanta por anit —va dir Dantès, rient—, que vaig estar a punt de perdre el senderi i tinc la memòria enterbolida. Li pregunto, doncs: ¿el 28 de febrer de quin any?

—Del 1829 —va dir Jacopo.

En feia catorze, dia per dia, que Dantès havia estat detingut.

Havia entrat als dinou al castell d’If i en sortia als trenta-tres.

Un somriure dolorós va aflorar-li als llavis. Va preguntar-se què s’havia fet de Mercedes durant el temps que devia haver-lo cregut mort.

A continuació, un llampec d’odi li va encendre els ulls quan va pensar en els tres homes als quals devia una captivitat tan llarga i cruel.

I va renovar contra Danglars, Fernand i Villefort el jurament de venjança implacable que ja havia pronunciat a la presó.

I el jurament ja no era solament una vana amenaça, perquè, aleshores, ni el veler més fi de la Mediterrània no hauria pogut enxampar la petita tartana que navegava a tot drap cap a Livorno.





XXII


Els contrabandistes

Quan encara no havia passat ni un dia a bord, Dantès ja sabia el pa que s’hi donava. Sense haver anat a l’escola de mossèn Faria, el digne patró de la Jeune-Amélie, el nom de la tartana genovesa, sabia gairebé totes les llengües que es parlen al voltant del gran llac que anomenem la Mediterrània, des de l’àrab fins al provençal. Allò, estalviant-li els intèrprets, gent sempre empipadora i a vegades indiscreta, li donava grans facilitats de comunicació tant amb els vaixells que trobava a alta mar o les petites barques que ensopegava al llarg de les costes, com amb la gent sense nom i sense pàtria, sense professió aparent, que sempre hi ha als molls dels ports de mar i que viuen de recursos misteriosos i amagats que cal creure que els arriben directament de la providència, ja que no tenen mitjans de subsistència visibles a cop d’ull: el lector ja deu haver endevinat que Dantès es trobava a bord d’un vaixell de contrabandistes.

El patró havia rebut, doncs, Dantès a bord amb una certa desconfiança: el coneixien tots els duaners de la costa, i, com que hi havia entre aquests senyors i ell un intercanvi constant d’ardits d’allò més astuts, a la primeria havia pensat que Dantès era simplement un emissari de la senyora Gabella[27], que feia servir aquell enginyós sistema per descobrir els secrets de l’ofici. Però la brillant manera de Dantès de sortir-se’n de la prova a què l’havia sotmès, l’havia deixat plenament convençut. Després, en veure el petit torterol de fum a sobre del bastió del castell d’If i sentir el soroll llunyà de l’explosió, havia pensat que acabava de rebre a bord el personatge a qui retien els honors del canó, com a les rebudes i comiats dels reis. Cal dir que això l’inquietava menys que si el nouvingut hagués estat un duaner. Aquesta segona suposició havia desaparegut com la primera a la vista de la perfecta tranquil·litat del nou membre de la tripulació.

Edmond gaudia, doncs, de l’avantatge de saber què era el seu patró sense que el patró sabés què era ell. Donant força detalls sobre Nàpols i Malta, que coneixia tan bé com Marsella, i mantenint la seva història amb una fermesa que feia honor a la seva memòria, no va confessar res i va sortir airós de les preguntes amb què van assetjar-lo el vell marí o els seus companys. Va ser, doncs, el genovès, malgrat la seva subtilesa, qui va deixar-se enganyar per Edmond, en favor del qual parlaven la seva amabilitat, l’experiència nàutica i sobretot el fingiment més savi.

A més, potser el genovès era una d’aquestes persones intel·ligents que no saben sinó allò que han de saber, i creuen solament allò que els interessa creure.

Va ser, doncs, en aquesta situació recíproca que van arribar a Livorno.

Allí, Edmond havia d’intentar una nova prova: saber si es reconeixeria a si mateix després de catorze anys de no haver-se vist. Havia conservat una idea força precisa de la seva imatge de jove, ara veuria com era l’home. Als ulls dels seus companys, el seu desig s’havia complert: havia fet escala vint vegades a Livorno, coneixia un barber al carrer de sant Ferran i va entrar-hi per fer-se afaitar la barba i tallar els cabells.

El barber va mirar amb sorpresa l’home de llarga cabellera i barba espessa i negra, que semblava un dels bells caps del Tiziano. En aquell temps, encara no era moda portar el cabells i la barba tan llargs: avui, un barber se sorprendria si un home dotat amb uns avantatges físics tan grans consentia a privar-se’n voluntàriament.

El barber livornès va posar-se a la feina sense fer cap comentari.

Quan l’operació va quedar enllestida, quan Edmond va sentir-se el mento completament afaitat, quan els cabells van quedar-li reduïts a la llargària ordinària, va demanar un mirall i s’hi va contemplar.

Aleshores tenia trenta-tres anys, com ja hem dit, i els catorze de presó havien aportat, per dir-ho així, un gran canvi moral a les seves fesomies.

Dantès havia entrat al castell d’If amb la cara rodona, riallera i lluminosa del xicot feliç a qui els primers passos en la vida han resultat fàcils i que compta que el futur serà una conseqüència natural del passat: allò havia canviat força.

La cara oval se li havia allargat, la boca riallera havia adquirit les línies fermes i marcades que indiquen decisió; les celles s’arquejaven sota una sola arruga, pensarosa; els ulls se li havien tenyit d’una profunda tristesa, del fons de la qual brollaven de tant en tant els foscos esclats de la misantropia i l’odi; el cutis, allunyat tant de temps de la llum del dia i dels raigs del sol, havia agafat el to mat que constitueix, quan la cara està emmarcada per cabells negres, la bellesa aristocràtica dels homes del nord; la ciència profunda que havia adquirit imprimia al rostre una aurèola de seguretat intel·ligent. A més, malgrat que era d’una talla força alta, havia adquirit el vigor rabassut d’un cos amb les forces sempre concentrades en ell mateix.

L’elegància de les formes nervioses i fràgils havia estat substituïda per la solidesa de les arrodonides i musculoses. Quant a la veu, les pregàries, els sanglots i les imprecacions l’havien transformat: ara tenia un timbre d’una tendresa estranya, ara un accent rude i gairebé ronc.

A mes, els ulls contínuament en la penombra o en la fosca, havien adquirit la singular facultat de distingir els objectes durant la nit, com els de la hiena i el llop.

Edmond va somriure en veure’s: era impossible que el seu millor amic si encara li’n quedava algun, l’identifiqués: ni ell mateix es reconeixia.

El patró de la Jeune-Amélie, que volia de totes passades conservar entre els seus homes un de la vàlua d’Edmond, li havia proposat un avançament sobre la seva part de futurs beneficis, i ell ho havia acceptat. Així, doncs sortint de la barberia on acabava d’experimentar la primera metamorfosi va entrar en un magatzem i va comprar-s’hi un vestit complet de mariner, que, com sabem, es molt simple: consta d’uns pantalons blancs, una camisa de ratlles i un barret frigi.

Vestit aixi i portant a Jacopo la camisa i els pantalons que el xicot li havia deixat, Edmond va reaparèixer davant del patró de la Jeune-Amélie a qui va haver de repetir la seva història. L’home no volia reconèixer en aquell mariner elegant i presumit l’home de la barba espessa, amb algues enredades als cabells i el cos xop d’aigua de mar, que havia acollit, nu i agonitzant, al pont del vaixell.

Engrescat pel bon aspecte d’Edmond, el patró va renovar-li les proposicions de feina, peto Dantès, que tenia els seus propis projectes, només va voler comprometre’s per tres mesos.

D’altra banda, la tripulació de la Jeune-Amélie era molt activa i sotmesa a les ordres d’un patró que havia agafat el costum de no perdre mai el temps. Quan feia amb prou feines vuit dies que es trobaven a Livorno, els flancs arrodonits del vaixell ja eren plens de mussolines estampades, tela de cotó prohibida, pólvora anglesa i tabac, mercaderies sobre les quals l’administració pública havia oblidat de posar el seu segell. Es tractava de treure-ho de Livorno, port franc, i desembarcar-ho a la costa de Còrsega, des d’on certs especuladors s’encarregaven de fer-ho passar a França.

Van salpar. Edmond va recórrer de nou aquella mar blava, primer horitzó de la seva joventut i que tan sovint havia recordat en somnis a la presó. Va deixar la Gorgona a la dreta, la Pianosa a l’esquerra, i va avançar en direcció a la pàtria de Paoli[28] i de Napoleó.

L’endemà, quan el patró va pujar al pont, cosa que feia sempre d’hora, va trobar Dantès recolzat a la borda del vaixell i mirant amb una expressió estranya un amuntegament de roques granítiques que el sol naixent cobria amb una claror rosada: l’illa de Montecristo.

La Jeune-Amélie va deixar-la aproximadament a tres quarts de llegua a estribord i va continuar rumb a Còrsega.

Mentre vorejaven l’illa amb un nom tan evocador per a ell, Dantès pensava que només li calia llançar-se al mar per trobar-se al cap de mitja hora en la terra promesa. ¿Què hi faria, però, sense eines per descobrir el tresor ni armes per defensar-lo? Calia esperar.

Feliçment, Dantès en sabia: havia esperat catorze anys la llibertat, i, ara que era lliure, podia esperar perfectament sis mesos o un any la riquesa.

¿És que no hauria acceptat la llibertat sense riquesa si l’hi haguessin proposat?

¿No es tractava, d’altra banda, d’una fortuna absolutament quimèrica? Nascuda en el cervell malalt del pobre mossèn Faria, ¿no havia mort amb ell?

Era cert, però, que la carta del cardenal Spada resultava estranyament precisa.

I Dantès se la repetia de memòria, de punta a punta. No n’havia oblidat ni una paraula.

Al vespre, Edmond va veure passar l’illa per totes les tonalitats que acompanyen el crepuscle, abans de perdre’s enmig de la fosca. Ell, però, amb els ulls acostumats a l’obscuritat de la presó, sens dubte continuava veient-la, perquè va quedar-se l’últim a coberta.

L’endemà, van despertar-se a l’altura d’Aleria. Tot el dia van navegar a bordades. Al vespre, van albirar fogueres a la costa. Per la situació d’aquestes, van veure que podien desembarcar, perquè el patró va fer hissar un fanal en lloc del pavelló a l’antena del petit vaixell i van acostar-se a un tret de fusell de la riba.

Dantès havia observat que, mentre s’acostaven a terra, el patró, sens dubte per la solemnitat de les circumstàncies, havia fet muntar dues petites colobrines semblants a fusells de fortificació, que, sense fer gaire soroll, podien enviar una bona bala d’un quart de lliura a mil passes.

Aquella nit, però, la precaució va resultar supèrflua: tot va transcórrer de la manera més tranquil·la i més educada del món. Quatre xalupes van acostar-se força silenciosament al vaixell, que, òbviament en honor dels nouvinguts, va arriar la seva pròpia llanxa. Les cinc embarcacions s’ho van muntar tan bé que, a les dues de la matinada, la càrrega de la Jeune-Amélie havia passat a terra ferma.

El patró de la Jeune-Amélie era un home tan complidor que va fer el repartiment dels beneficis la mateixa nit: cadascun dels homes va rebre cent lliures toscanes, és a dir vuitanta francs aproximadament de la nostra moneda.

L’expedició, tanmateix, no s’havia acabat i van posar proa a Sardenya. Es tractava de carregar de nou el vaixell que acabaven de buidar.

La segona operació va anar tan bé com la primera, la Jeune-Amélie tenia una bona ratxa.

La nova càrrega era per al ducat de Lucca. Constava gairebé tota de cigars de l’Havana, vi de Xerès i de Màlaga.

Allí van tenir una topada amb els duaners, els eterns enemics del patró de la Jeune-Amélie. Un duaner va quedar estès i van resultar ferits dos mariners. Dantès n’era un: una bala li havia travessat l’espatlla esquerra.

A Dantès, l’escaramussa l’havia fet gairebé feliç i estava gairebé content de la ferida: aquelles rudes mestres li havien fet descobrir com s’enfrontava amb el perill i el valor amb què suportava el patiment. Havia encarat el risc rient, i, en rebre el tret, havia dit com el filòsof grec: «Dolor, no ets un mal».

A més, havia examinat el duaner ferit mortalment i, a causa de l’escalfament de la sang durant l’acció, o perquè els seus sentiments humans s’havien refredat, no li havia fet gaire impressió. Dantès es trobava en el camí que volia recórrer, es dirigia a l’objectiu que pretenia atènyer: el cor se li petrificava al pit.

D’altra banda, Jacopo, que, en veure’l caure, l’havia cregut mort, s’havia precipitat cap a ell, l’havia recollit, i, després, l’havia cuidat com un excel·lent company.

El món no era, doncs, tan bo com el veia el doctor Pangloss[29]; però tampoc tan malvat com el veia Dantès, tenint en compte que l’altre mariner, que només podia esperar heretar la seva part de les primes, s’havia sentit tan afligit en creure’l mort.

Feliçment, com ja hem dit, Edmond només estava ferit. Gràcies a certes herbes, collides en determinades èpoques de l’any i venudes als contrabandistes per les velles sardes, la ferida va tancar-se de pressa i bé. Aleshores Edmond va voler temptar Jacopo i va oferir-li la seva part de la prima a canvi de les atencions rebudes, però el mariner va refusar amb indignació.

De la simpatia que li havia demostrat des del primer moment, va resultar una mena d’afecte d’Edmond per Jacopo. El mariner, però, no demanava res més: havia endevinat instintivament la gran superioritat d’Edmond, que aquest havia aconseguit amagar als altres. I el bon Jacopo estava content amb el poc que Edmond li concedia.

Així, durant els llargs dies a bord, quan el vaixell, navegant amb seguretat per aquella mar blava, només necessitava l’atenció del timoner gràcies al vent favorable que inflava les veles, Edmond, amb una carta marina a la mà, feia de mestre amb Jacopo, com el pobre mossèn Faria havia fet amb ell. Li mostrava la situació de les costes, li explicava les variacions de la brúixola, li ensenyava a llegir en el gran llibre obert per sobre dels nostres caps, que anomenem el firmament, on Déu ha escrit amb lletres de diamant.

I quan Jacopo li preguntava:

—¿Per a què li serveix aprendre aquestes coses a un pobre mariner com jo?

Edmond li responia:

—Vés a saber si, un dia, potser seràs capità de vaixell. El teu compatriota Bonaparte, bé va esdevenir emperador!

Ens havíem descuidat de dir que Jacopo era cors.

En aquestes expedicions successives, s’havien escolat dos mesos i mig. Edmond s’havia convertit en un navegant de cabotatge tan hàbil com audaç mariner havia estat antany. Havia conegut tots els contrabandistes de la costa i havia après els signes maçons amb l’ajuda dels quals aquells mig pirates s’identifiquen entre ells.

Havia passat i repassat vint vegades per davant de la seva illa de Montecristo, però mai no havia trobat l’ocasió de desembarcar-hi.

Havia pres, doncs, una decisió.

Així que finalitzaria el compromís amb el patró de la Jeune-Amélie, llogaria pel seu compte una petita barca, cosa que es podia permetre perquè, en els diferents viatges, havia reunit un centenar de piastres, i, amb un pretext qualsevol, aniria a l’illa de Montecristo.

Un cop allí, faria les seves investigacions en total llibertat.

Bé, no pas en total llibertat perquè, sens dubte, seria espiat pels qui l’hi portessin.

Però, en aquest món, cal córrer algun risc.

La presó havia tornat Edmond prudent, i hauria preferit no arriscar res.

Malgrat, però, que s’hi trencava el cap, tot i que tenia una imaginació fecunda, no trobava una altra manera d’arribar a l’illa tan desitjada tret de fer-s’hi portar.

Dantès surava en aquesta indecisió quan el patró, que havia posat tanta confiança en ell i que volia de totes totes conservar-lo al seu servei, va agafar-lo un dia pel braç i va portar-lo a una taverna del carrer de l’Oglio, on s’acostumava a reunir la crema dels contrabandistes de Livorno.

Allí es tractaven habitualment els negocis de la costa. Dantès ja havia entrat dues o tres vegades en aquella borsa marítima, i, veient els audaços pirates que proporciona un litoral de dues mil milles de perímetre aproximadament, s’havia preguntat de quin poder gaudiria un home que arribés a donar l’impuls de la seva voluntat a tots aquells fills units o divergents.

Aquell cop es tractava d’un gran afer: un vaixell carregat de catifes turques, caixmir i teles de Llevant. Calia trobar un terreny neutral on poder fer l’intercanvi, i, després, desembarcar la mercaderia a la costa francesa.

Si s’aconseguia l’èxit, la prima era enorme: de cinquanta a seixanta piastres per home.

El patró de la Jeune-Amélie va proposar com a indret de desembarcament l’illa de Montecristo. Completament deserta, sense soldats ni duaners, sembla haver estat situada al mig del mar, des dels temps de l’Olimp pagà, per Mercuri, el déu dels comerciants i dels lladres, dos estaments que nosaltres considerem separats, si no distints, però que els antics, pel que sembla, arrengleraven en la mateixa categoria.

Quan va sentir el nom de Montecristo, l’alegria va estremir Dantès. Va aixecar-se per amagar l’emoció i va fer un tomb per la taverna plena de fum, on tots els idiomes del món venien a fondre’s en la llengua franca.

Quan va acostar-se de nou als dos interlocutors, aquests havien decidit fondejar a Montecristo. L’expedició salparia la nit següent.

Edmond, consultat, va opinar que l’illa oferia tota la seguretat possible, i que les grans empreses, per tenir èxit, havien de ser realitzades ràpidament.

No es va canviar res, doncs, del programa establert. Van acordar que salparien l’endemà al vespre i que intentarien, si hi havia bona mar i el vent era favorable, trobar-se dos dies més tard en aigües de l’illa neutral.





XXIII


L’illa de Montecristo

En fi, per un d’aquests cops inesperats de fortuna que arriben a vegades a les persones en les quals s’ha aferrissat durant molt de temps la desgràcia, Dantès anava a aconseguir el seu objectiu d’una manera simple i natural: posaria els peus a l’illa sense inspirar sospites a ningú.

Només una nit el separava de la partença tan esperada.

Aquella nit va ser una de les més febrils que mai havia passat Dantès. Al llarg de les hores, totes les oportunitats, les bones i les dolentes, van passar-li pel cap. Si tancava els ulls, veia la carta del cardenal Spada, escrita en lletres flamejants a la paret; si s’adormia un instant, els somnis més insensats se li arremolinaven al cervell. Baixava a grutes amb paviments de maragdes, parets de robins i estalactites de diamants. Les perles queien gota a gota, com es filtra habitualment l’aigua subterrània.

Edmond, encantat, meravellat, s’omplia les butxaques de pedres precioses. Quan sortia, però, a la llum del dia, les pedreries es tornaven simples còdols. Aleshores provava d’entrar de nou a les grutes meravelloses, solament entrevistes, però el camí giravoltava en espirals infinites: l’entrada havia esdevingut de nou invisible. Buscava inútilment a la memòria cansada la paraula màgica i misteriosa que obria per al pescador àrab les esplèndides cavernes d’Alí Babà. Tot era inútil, el tresor amagat tornava a ser propietat dels genis de la terra, als quals ell havia tingut durant un instant esperances de robar-lo.

El dia va ser gairebé tan febril com la nit, però va aportar la lògica en ajuda de la imaginació, i Dantès va poder concretar un pla que fins aleshores li surava d’una manera vaga al cervell.

Va arribar la tarda, van començar els preparatius de la partença, que eren per a Dantès una manera d’amagar l’agitació. A poc a poc, havia agafat autoritat sobre els companys i els manava com si ell fos l’amo del vaixell. I, com que les seves ordres eren sempre clares, precises i fàcils d’executar, els altres l’obeïen no solament amb rapidesa sinó també de gust.

El vell patró el deixava fer. També ell havia reconegut la superioritat de Dantès sobre els altres mariners i sobre ell mateix. Veia el jove com el seu successor natural i li sabia greu no tenir una filla per encadenar Edmond amb aquella alta aliança.

A les set del vespre, havien enllestit els preparatius. Deu minuts més tard, van doblar el far exactament quan s’encenia.

El mar estava tranquil. Amb un vent fresc del sud-est, navegaven sota un cel blau fosc on Déu també encenia d’un a un els seus fars, cadascun dels quals és un món. Dantès va dir que tothom podia anar-se’n a dormir i que ell s’encarregaria del timó.

Tot el que deia el maltès (així anomenaven Dantès) anava a missa, i els tripulants van gitar-se tranquils.

Allò li passava a vegades: llançat de la solitud a la societat, de tant en tant experimentava una imperiosa necessitat de trobar-se sol. ¿Hi ha, però, una solitud més immensa i poètica alhora que la d’un vaixell surant, aïllat, al mig del mar durant la foscor de la nit, en el silenci de la immensitat i sota la mirada del Senyor?

Aquell cop, la solitud va poblar-se amb els seus pensaments, les il·lusions van il·luminar la nit, les promeses van trencar el silenci.

Quan el patró va despertar-se, el vaixell navegava a tot drap, no hi havia ni un pam de vela que el vent no inflés. Feien més de dues llegües i mitja per hora.

L’illa de Montecristo creixia a l’horitzó.

Edmond va passar el timó del vaixell a l’amo i va anar a estirar-se al seu torn a l’hamaca. Tanmateix, malgrat la nit d’insomni, no va poder aclucar l’ull.

Dues hores després, va pujar de nou al pont. El vaixell doblava aleshores l’illa d’Elba. Es trobaven a l’altura de Mareciana, a sobre de l’illa plana i verda de la Pianosa. Veien elevar-se cap al cel el cim resplendent de Montecristo.

Dantès va ordenar el timoner que posés la barra a babord, a fi de deixar la Pianosa a la dreta. Havia calculat que la maniobra escurçaria dos o tres nusos la ruta.

Pels volts de les cinc de la tarda, van tenir una vista completa de l’illa. N’albiraven els més petits detalls gràcies a la limpidesa atmosfèrica característica de la llum projectada pels raigs del sol quan declina.

Edmond devorava amb els ulls la massa de roques que passava per tots els colors crepusculars, des del rosat intens fins al blau fosc. De tant en tant, alenades ardents li pujaven a la cara, el front se li envermellia, un núvol porpra li passava davant els ulls.

Cap jugador que arrisca tota la seva fortuna en una tirada amb els daus no ha patit mai les angoixes que sentia Edmond en aquells paroxismes d’esperança.

Va fer-se de nit: van abordar a les deu. La Jeune-Amélie era la primera que arribava a la cita.

A desgrat del seu domini habitual sobre si mateix, Dantès no es va poder contenir: va saltar el primer a la vora. Si s’hagués atrevit, com Brut, hauria baixat a terra.

Feia una nit molt negra. A les onze, però, la lluna va aixecar-se al mig de l’horitzó i va platejar cadascun dels estremiments del mar. A mesura que s’elevava, els seus raigs van començar a abocar-se en blanques cascades de llum sobre l’amuntegament de roques d’aquell altre Pilion[30].

L’illa resultava familiar a la tripulació de la Jeune-Amélie, era una de les seves escales habituals. Quant a Dantès, l’havia vist durant els viatges per Llevant, però mai no hi havia baixat.

Va interrogar Jacopo.

—¿On passarem la nit?

—A bord de la tartana, per descomptat —li va respondre el mariner.

—¿No estaríem millor a les coves?

—¿Quines coves?

—Les de l’illa.

—No en conec cap —digué Jacopo.

Una suor freda va amarar el front de Dantès.

—¿No hi ha coves, a Montecristo?

—No.

Dantès va quedar-se atordit un instant. Després va pensar que potser havien quedat ocultes a causa d’algun accident o que, fins i tot, com a mesura de precaució, el cardenal Spada les havia tapat.

En aquest cas, tot consistia a retrobar l’entrada perduda. Era inútil buscar-la de nit. Dantès va ajornar, doncs, la investigació fins a l’endemà. D’altra banda, un senyal hissat al mar, a mitja llegua, al qual la Jeune-Amélie va respondre immediatament amb un altre de semblant, va indicar que havia arribat l’hora de començar la feina.

El vaixell que arribava amb retard, tranquil·litzat pel senyal que havia d’indicar a l’últim que podia abordar amb seguretat, va aparèixer aviat, blanc i silenciós com un fantasma, i va llançar l’àncora a un cable de la costa.

El transport va començar immediatament.

Tot treballant, Dantès s’imaginava el crit d’alegria que ell podia provocar amb una sola paraula entre aquells homes si expressava en veu alta el pensament incessant que li brunzia a les orelles i al cor. Tanmateix, no solament no volia revelar el magnífic secret sinó que temia haver parlat massa i haver despertat sospites amb les seves anades i vingudes, les seves preguntes repetides, les seves observacions minucioses i la seva preocupació contínua. Per sort, si més no en aquelles circumstàncies, un passat molt dolorós li imprimia una tristesa indeleble a la cara, i els esclats d’alegria entrevistos sota aquest núvol no eren sinó llampecs.

Ningú, doncs, no sospitava res, i quan, l’endemà, agafant un fusell, bales i pólvora, Dantès va manifestar el desig d’anar a matar alguna de les nombroses cabres salvatges que veien saltar de roca en roca, ningú no va atribuir l’excursió a un altre motiu que no fos la caça o el desig de solitud d’Edmond. Només Jacopo va insistir a acompanyar-lo. Dantès no va voler oposar-s’hi, tement que el refús inspirés sospites. Tanmateix, amb prou feines havien fet un quart de llegua quan va tenir l’oportunitat de tirar i matar un cabrit, i va enviar Jacopo a portar-lo als companys perquè el coguessin. Quan el tinguessin preparat, que disparessin un tret perquè ell anés a menjar-se’n la seva part. Uns quants fruits secs i un flascó de vi de Montepulciano havien de completar el menú de l’àpat.

Dantès va continuar el seu camí, girant-se de tant en tant. Arribat al cim d’una roca, va veure, a mil peus a sota, els companys. Jacopo acabava de reunir-se amb ells i ja s’ocupaven activament dels preparatius del dinar, al qual la traça d’Edmond acabava d’afegir una peça capital.

Edmond va mirar-los un instant amb el somriure tendre i trist de l’home superior.

«D’aquí a dues hores —va dir-se—, aquesta gent se n’aniran amb cinquanta piastres cadascun a la butxaca i arriscaran la vida per guanyar-ne cinquanta més. Després tornaran amb sis-centes lliures per dilapidar-les a qualsevol ciutat, amb l’orgull d’un soldà i la confiança d’un nabab. Avui, l’esperança fa que jo menyspreï la seva riquesa, que em sembla la misèria més gran del món; demà, potser la decepció farà que em vegi obligat a mirar aquesta gran misèria com la felicitat suprema… Oh, no! Això no passarà. El savi, l’infal·lible Faria no s’hauria equivocat solament en això. D’altra banda, més em valdria morir-me que continuar amb aquesta vida inferior i miserable».

Així, Dantès, que, tres mesos abans, només aspirava a la llibertat, ja en tenia prou i aspirava a la riquesa. La culpa no era de Dantès sinó de Déu, que, tot limitant el poder de l’home, li ha donat desigs infinits!

Mentrestant, per un camí perdut entre dues parets de roca, seguint una senda excavada pel torrent i que, segons totes les probabilitats, mai no havia estat trepitjada pel peu humà, Dantès s’havia acostat a l’indret on suposava que havien estat les coves. Mentre seguia la vora del mar i examinava amb molta atenció els més petits accidents del terreny, va semblar-li observar en certes roques unes osques fetes per la mà de l’home.

El temps, que llença sobre les coses físiques una capa de molsa de la mateixa manera que cobreix les morals amb la de l’oblit, semblava haver respectat aquells senyals traçats amb una certa regularitat, probablement amb l’objectiu d’indicar un rastre. Tanmateix, de tant en tant, desapareixien sota les mates de murtra, que s’obrien en grans poms carregats de flors, o sota els líquens paràsits. Aleshores calia que Edmond separés les branques o aixequés la molsa per retrobar les marques indicadores que el guiaven pel laberint. D’altra banda, els senyals havien donat esperança a Edmond. ¿Per què no podia haver-los fet el cardenal amb la intenció que, en cas d’una catàstrofe que no havia pogut suposar tan completa, servissin de guia al nebot? Aquell indret solitari era ben bé el que convenia a un home que volia amagar un tresor. Ara bé, ¿les marques infidels havien atret uns altres ulls en lloc dels de la persona per a la qual havien estat fetes? ¿L’illa de les fosques meravelles havia guardat lleialment el seu magnífic secret?

A unes seixanta passes del port, a Edmond, sempre amagat als seus companys pels accidents del terreny, va semblar-li que les osques s’acabaven; no desembocaven, però, en cap cova. L’únic indret al qual semblaven conduir era una gran roca rodona, assentada sobre una base sòlida. Edmond va pensar que, en lloc d’arribar al final, potser es trobava precisament al principi. En conseqüència, va fer mitja volta i va tornar sobre les seves passes.

Mentrestant, els companys preparaven el dinar, anaven a buscar aigua a la font, portaven el pa i la fruita a terra i coïen el cabrit. Just quan treien aquest de la broqueta que havien improvisat, van veure Edmond saltant de roca en roca, atrevit i lleuger com un isard. Van disparar un tret per avisar-lo. El caçador va canviar immediatament de direcció i va tornar corrent cap a ells. Tanmateix, quan tots el seguien amb la mirada en aquella mena de vol, titllant de temeritat la seva agilitat, i com per confirmar les seves temences, a Edmond va fallar-li el peu, van veure’l vacil·lar al cim d’una roca, llançar un crit i desaparèixer.

Tots van arrencar a córrer alhora perquè tots apreciaven Edmond a desgrat de la seva superioritat. Tanmateix, el primer d’arribar va ser Jacopo.

Va trobar Edmond estès a terra, cobert de sang i gairebé sense coneixement. Devia haver rodolat d’una altura de dotze o quinze peus. Van ficar-li a la boca unes gotes de rom, i el remei, que ja li havia resultat tan eficaç, va produir-li el mateix efecte que la primera vegada.

Va reobrir els ulls, va queixar-se d’un dolor agut al genoll, de pesadesa al cap i de fiblades insuportables a la ronyonada. Van voler transportar-lo a la costa, però, quan van tocar-lo, malgrat que era Jacopo qui dirigia l’operació, va declarar gemegant que no se sentia amb forces per suportar el transport.

Es comprèn que Dantès no tingués ganes de dinar. Tanmateix, va exigir als companys, que no tenien cap raó per fer dieta, que tornessin a la costa. Quant a ell, va assegurar que només necessitava una mica de repòs, i que, a la tornada, ja el trobarien alleujat.

Els mariners no van fer-se pregar gaire. Tenien fam, els arribava l’olor del cabrit i, a més, els llops de mar no són gaire cerimoniosos.

Van tornar una hora més tard. Tot el que Edmond havia pogut fer era arrossegar-se una dotzena de passes per recolzar-se en una roca coberta de molsa.

Lluny, però, de calmar-se, els dolors de Dantès semblaven haver-se tornat més violents. El vell patró, que estava obligat a salpar a la matinada per anar a deixar la càrrega a la frontera del Piemont amb França, entre Niça i Fréjus, va insistir perquè Dantès provés d’aixecar-se. Edmond va fer esforços sobrehumans per complaure’l, però cada vegada tornava a desplomar-se gemegant i pàl·lid.

—S’ha trencat la ronyonada —va dir el patró en veu molt baixa—. No hi fa res, però, és un bon company i no podem abandonar-lo. Provem de portar-lo a la tartana.

Tanmateix, Dantès va declarar que preferia morir on es trobava abans que suportar els dolors terribles que li ocasionaria el moviment per lleuger que fos.

—Doncs, bé —va dir el patró—, que sigui el que vulgui, però ningú no podrà dir que hem deixat un company com vostè sense auxiliar-lo. No salparem fins al vespre.

La decisió va sorprendre molt els mariners malgrat que cap d’ells no va oposar-s’hi, al contrari. Era el primer cop que veien el patró, un home molt estricte, renunciar a un afer o fins i tot retardar-ne l’execució.

De manera que Dantès no va voler que es cometés a favor seu una infracció tan greu de les regles de la disciplina establerta a bord.

—No —va dir al patró—, he estat un poca-traça i és just que ho pagui. Deixi’m una petita provisió de bescuit, un fusell, pólvora i bales per caçar cabrits o fins i tot per defensar-me, i un pic per construir-me una mena de casa si tardeu massa a tornar a buscar-me.

—Però et moriràs de fam —li va dir el patró.

—Ho prefereixo abans que patir els terribles dolors que sento quan faig el més mínim moviment —va respondre Edmond.

El patró va girar-se cap al vaixell, que es balancejava al petit port. Havia començat a maniobrar i només esperava el moment de fer-se a la mar.

—¿Què vols que fem, doncs, maltès? No podem abandonar-te, però tampoc podem quedar-nos.

—Salpeu, salpeu! —va exclamar Dantès.

—Serem fora almenys vuit dies —digué el patró—, i, a més, haurem de desviar-nos de la nostra ruta per venir a recollir-te.

—Escolti —li va respondre Dantès—, si d’aquí a dos o tres dies troba algun vaixell de pescadors que vingui a aquests paratges, encarregui’ls que em recullin. Els donaré vint-i-cinc piastres per portar-me a Livorno. Si no en troba cap, torni.

El patró va moure el cap.

—Escolti, patró Baldi, hi ha una manera de solucionar-ho —va dir Jacopo—: vagi-se’n, jo em quedaré amb el ferit per cuidar-lo.

—¿I renunciaràs a la teva part dels beneficis per quedar-te amb mi? —va preguntar-li Edmond.

—Sí —va respondre Jacopo—, i no em fa res.

—Ets un bon xicot, Jacopo —li digué Edmond—, i Déu et recompensarà per la bona voluntat, però no necessito ningú, gràcies: amb un dia o dos de repòs em refaré, i espero trobar en aquestes roques certes herbes excel·lents contra les contusions.

I un estrany somriure va aflorar als llavis de Dantès. Va estrènyer amb efusió la mà de Jacopo, però va mantenir-se inamovible en la decisió de quedar-se, i de quedar-se sol.

Els contrabandistes van deixar a Edmond el que demanava i van allunyar-se, no pas sense girar-se diverses vegades, fent-li cada cop senyals d’un adéu cordial, al qual Edmond responia solament amb la mà, com si no pogués moure la resta del cos.

—Es curiós que sigui entre aquesta mena d’homes on trobes proves d’amistat i actes d’afecte —va murmurar Dantès, rient, quan els altres van desaparèixer.

Aleshores va arrossegar-se amb precaució fins al cim d’una roca que li tapava la vista del mar. Des d’allí, va veure com la tartana acabava d’aparellar, llevava l’àncora, es balancejava graciosament com una gavina que es disposa a aixecar el vol i salpava.

Una hora més tard, havia desaparegut totalment. Almenys des de l’indret on s’havia quedat el ferit, era impossible veure-la.

Aleshores Dantès va aixecar-se més àgil i lleuger que un dels cabrits que saltaven entre les mates de murtra i de llentiscles sobre els roquissars salvatges, va agafar el fusell amb una mà, el pic amb l’altra, i va córrer cap al punt on desembocaven les marques que havia observat a les roques.

—I ara —va exclamar, recordant la història del pescador àrab que li havia contat Faria—, ara: sèsam, obre’t!





XXIV


Enlluernament

El sol havia arribat a un terç aproximadament de la seva cursa, i els raigs de maig, càlids i vivificants, queien sobre les roques, que semblaven sensibles a la seva escalfor. Milers de cigales, invisibles enmig dels brucs, amollaven un murmuri monòton i continu. Les fulles de les murtres i les oliveres s’agitaven, estremides, i produïen un soroll gairebé metàl·lic. Cada passa d’Edmond sobre el granit escalfat provocava la fugida de llangardaixos que semblaven maragdes. Al lluny, sobre els talussos, saltaven les cabres que, a vegades, hi atrauen els caçadors. En una paraula, l’illa estava habitada, viva, animada, i, tanmateix, Edmond s’hi sentia sol sota la mà de Déu.

Experimentava una mena de sensació força semblant al temor. Era la malfiança que provoca la intensa llum solar, que, fins i tot en el desert, fa suposar que uns ulls inquisidors ens vigilen.

Aquesta sensació va ser tan forta que, quan anava a començar la feina, Edmond va aturar-se, va deixar el pic a terra, va agafar el fusell, va pujar un cop més al punt més elevat de l’illa i, des d’allí, va recórrer amb la mirada tot el que l’envoltava.

Hem de dir, però, que el que va atreure la seva atenció no va ser ni aquella Còrsega poètica de la qual podia distingir fins i tot les cases, ni la Sardenya gairebé desconeguda que la seguia, ni l’illa d’Elba, de records gegantescs, ni, finalment, la línia imperceptible de l’horitzó, que revelava a l’ull expert del marí l’esplèndida Gènova i la comercial Livorno; no, va ser el bergantí que havia salpat a punta de dia, i la tartana que acabava de fer-ho.

El primer es trobava a punt de desaparèixer a l’estret de Bonifaziu; l’altre, seguint la ruta contrària, costejava l’illa de Còrsega, la qual es preparava per doblar.

Allò va tranquil·litzar Edmond.

Llavors va dirigir la vista al que tenia més a prop. Es va veure sobre el punt més alt de l’illa cònica, com una fràgil estàtua sobre l’immens pedestal. A baix, no hi havia ningú; al voltant, ni una barca: només la mar blava que batia la base de l’illa i hi brodava, en aquell xoc etern, una franja d’escuma.

Aleshores va baixar ràpidament, però amb molta prudència. Li feia molta por un accident semblant al que havia fingit amb tanta habilitat i èxit.

Com ja hem dit, Dantès havia començat a retrocedir seguint les osques de les roques i havia vist que la línia conduïa a una mena de caleta amagada, com el bany d’una nimfa antiga. A l’entrada, la caleta era prou ampla i profunda perquè una barca petita i de fons pla pogués entrar-hi i quedar-hi amagada. Llavors, seguint el fil de les deduccions, el fil que, en mans de mossèn Faria, li havia guiat el pensament d’una manera tan enginyosa en el laberint de les probabilitats, va pensar que el cardenal Spada, en el seu interès per no ser vist, havia abordat en aquella caleta, hi havia amagat la seva petita barca, havia seguit la línia indicada per les osques i havia enterrat el tresor al final.

Era la suposició que havia fet tornar Dantès a la vora de la roca circular.

Només l’inquietava una cosa i li trasbalsava les seves idees sobre dinàmica: ¿com havien pogut aixecar aquella roca, que devia pesar cinc mil o sis mil quilos, de la mena de base on descansava, sense fer servir forces considerables?

De cop i volta, va tenir una idea.

En lloc d’aixecar-la, va dir-se, devien haver-la fet baixar.

I va acostar-s’hi per buscar-ne el primer emplaçament.

En efecte, aviat va veure que havien practicat un lleuger talús: la roca havia lliscat sobre la base i s’havia aturat al nou indret. Una altra, de la grandària d’una pedra ordinària de talla, li havia servit de falca. Havien tornat a posar acuradament pedres i còdols per fer desaparèixer el rastre de la petita feina de paleta, i ho havien recobert amb terra vegetal. L’herba hi havia crescut, la molsa s’hi havia escampat, s’hi havien aturat algunes llavors de murtra i de llentiscle: la vella roca semblava soldada al terreny.

Dantès va treure amb precaució la terra i va reconèixer, o l’hi va semblar, l’enginyós artifici.

Aleshores va posar-se a atacar amb el pic la paret intermèdia assentada pel temps.

Al cap de deu minuts de feina, la paret va cedir i va aparèixer un forat on cabia el braç.

Dantès va anar a tallar l’olivera més forta que va poder trobar, va esbrancar-la i va ficar-la al forat per fer palanca.

La roca, però, era massa pesada i estava falcada massa sòlidament per la inferior perquè una força humana, ni solament la d’Hèrcules, pogués fer-la trontollar.

Dantès va comprendre que calia atacar la mateixa falca.

¿Amb quina eina, però?

Va mirar al seu voltant, com fan les persones atabalades, i va fixar-se en la banya de mufló plena de pólvora que li havia deixat el seu amic Jacopo.

Va somriure: l’invent infernal faria la feina.

Amb l’ajut del pic, va excavar entre la roca superior i la que li feia de base el forat per una mina, com acostumen a fer els soldats de sapadors quan volen estalviar al braç de l’home una feina massa feixuga. A continuació, va omplir el conducte de pólvora, va esfilagarsar el mocador, va impregnar-lo de salnitre, va convertir-lo en una metxa, i, després de calar-hi foc, va allunyar-se.

L’explosió no es va fer esperar: la roca superior va elevar-se un instant a causa de la força incalculable, i la inferior va volar a trossos. Pel petit forat que havia practicat primer, va fugir un món d’insectes esgarrifats, i una serp enorme, guardiana del camí misteriós, va desaparèixer reptant sobre les seves volutes blavenques.

Dantès va acostar-se: la roca superior, sense base d’ençà d’aleshores, s’inclinava sobre l’abisme. L’intrèpid cercador va rodejar-la, va escollir-ne el punt més vacil·lant, va recolzar la palanca sobre una de les arestes i, semblant a Sísif, va fer pressió amb tota la seva potència.

Ja somoguda per l’explosió, la roca va trontollar. Dantès va redoblar l’esforç: semblava un dels Titans que arrencaven muntanyes per fer la guerra contra el rei dels déus. Finalment la pedra va cedir, rodolà, saltà, va precipitar-se a l’abisme i va desaparèixer, enfonsant-se al mar.

Va deixar al descobert un espai circular, amb una anella de ferro encastada al mig d’una llosa quadrada.

Dantès va llançar un crit d’alegria i sorpresa: mai un resultat tan magnífic havia coronat un primer intent.

Va voler continuar. Les cames, però, li tremolaven tant, el cor li bategava amb tanta violència, un núvol tan abrusador li emboirava els ulls, que va veure’s obligat a parar.

El moment de vacil·lació va tenir la durada d’un llampec. Edmond va enfilar l’anella amb la palanca, va aixecar aquesta vigorosament i la llosa va obrir-se, destapant el pendent empinat d’una mena d’escala que s’enfonsava a l’ombra d’una cova cada cop més fosca.

Un altre s’hi hauria precipitat, hauria llençat exclamacions d’alegria. Dantès va aturar-se, va empal·lidir, va dubtar.

«A veure —va dir-se—, comportem-nos com un home acostumat a l’adversitat, no ens deixem abatre per una decepció. Si no fos així, hauria patit per no res! El cor es trenca quan, després d’haver-se dilatat desmesuradament a causa de l’esperança de tebi alè, s’encongeix i es tanca davant la freda realitat! Allò de Faria era només un somni: el cardenal Spada no va enterrar res en aquesta cova, potser ni solament va venir-hi mai, o, si va fer-ho, Cèsar Borgia, l’intrèpid aventurer, el lladre infatigable i tenebrós, va venir darrere seu, va trobar-ne el rastre, va seguir les mateixes osques que jo, va aixecar també aquesta pedra, va baixar a la cova i no va deixar res per a mi».

Va quedar-se immòbil una estona, pensarós, amb els ulls clavats en el clot fosc i allargat.

«Bé, ara que ja no compto amb res, ara que m’he dit que seria una insensatesa conservar alguna esperança, la continuació d’aquesta aventura ja no és per a mi sinó una qüestió de curiositat, això és tot».

Va continuar, però, immòbil i meditant.

«Sí, sí, és una aventura que ha de trobar el seu lloc en la vida d’ombres i llums barrejades d’aquell bandit reial, en el teixit d’esdeveniments estranys que formen l’ordit jaspiat de la seva existència. Aquest fabulós esdeveniment degué encadenar-se inevitablement a les altres coses. Sí, Borgia va venir aquí una nit, amb una torxa a la mà i una espasa a l’altra mentre, a vint passes d’ell, potser al peu d’aquesta roca, s’estaven dos sicaris, malcarats i amenaçadors, escodrinyant la terra, l’aire i el mar mentre l’amo entrava a la cova com vaig a fer jo, sacsejant les tenebres amb el seu braç temible i flamejant. ¿Què degué fer-ne, però, Cèsar, dels esbirros als quals havia lliurat el seu secret? Segurament —es va respondre Dantès amb un somriure—, el que van fer amb els enterradors d’Alaric: colgar-los amb ell. Tanmateix, si hagués vingut, hauria trobat el tresor i l’hauria agafat, Borgia, l’home que comparava Itàlia amb una carxofa i que se la menjava fulla a fulla, coneixia massa bé el valor del temps per perdre’l tornant a col·locar la roca sobre la base. Baixem…».

Va començar el descens, amb el somriure del dubte als llavis i murmurant l’última paraula de la saviesa humana: «Potser…».

Tanmateix, en lloc de les tenebres que esperava trobar, en lloc d’una atmosfera opaca i viciada, Dantès va veure solament una claror suau i blavenca. L’aire i la llum no es filtraven només pel forat de l’entrada, que ell acabava d’obrir; també ho feien per les esquerdes d’unes roques invisibles des de l’exterior, a través de les quals veia el blau del cel, entre les branques tremoloses dels roures verds i les espinoses i enfiladisses dels esbarzers.

Al cap d’uns quants segons d’estada en la cova, l’atmosfera de la qual, més tèbia que humida, més olorosa que fada, equivalia a la de l’illa com la claror blavenca equivalia a la llum del sol, la mirada de Dantès, acostumada, com ja hem dit, a les tenebres, va poder escrutar els racons més recòndits. La caverna era de granit, les facetes del mineral espurnejaven com diamants.

«Ai! —va dir-se Edmond, somrient—. Aquests deuen ser sens dubte els tresors que va deixar el cardenal, i el bon mossèn, en veure en somnis les parets brillants, degué alimentar esperances de riquesa».

Però va recordar les paraules del testament que se sabia de memòria: «En el racó més allunyat de la segona obertura», deia el document.

Solament havia entrat a la primera cova, li calia buscar l’entrada de la segona.

Va orientar-se: la segona cova havia d’enfonsar-se per força cap a l’interior de l’illa. Va examinar les capes de pedres i va colpejar la paret que va semblar-li la més indicada perquè s’hi trobés l’obertura, dissimulada sens dubte per precaució.

El pic va ressonar una estona, arrencant de la roca un so mat i tan compacte que feia aflorar la suor al front de Dantès. Finalment, al minaire perseverant, va semblar-li que una part de la muralla granítica responia a la crida amb un eco més sord i més profund. Edmond va acostar la mirada ardent a la paret i, amb el tacte del presoner, va adonar-se d’allò que potser un altre no hauria captat: allí havia d’haver-hi una obertura.

Tanmateix, per estalviar-se una feina inútil, Dantès, que, com Cèsar Borgia, havia estudiat el preu del temps, va sondar les altres parets amb el pic, va interrogar el terra amb la culata del fusell, va separar la sorra en els indrets sospitosos, i, no havent trobat res, va tornar a la part de la muralla que responia amb el so consolador.

Va colpejar de nou i amb més força.

Aleshores va veure una cosa singular: sota els cops de l’instrument, una mena d’arrebossat, semblant al que s’aplica a les parets per pintar-hi al fresc, s’aixecava i queia en escames, destapant una pedra blanquinosa i tova, com la de les pedres de talla ordinàries. Havien tapat l’obertura de la roca amb pedres d’una altra mena, les havien arrebossat i, finalment, hi havien imitat a sobre el color i la qualitat cristal·lina del granit.

Llavors Dantès va colpejar amb la punta del pic, que va penetrar una polzada en la porta-muralla.

Era allí on calia cavar.

Per un estrany misteri de la condició humana, l’acumulació de proves que demostraven que Faria no s’havia equivocat, en lloc de tranquil·litzar Dantès, n’augmentaven la inseguretat. El cor li defallia, es deixava anar al dubte, gairebé al desànim. La nova experiència, que havia de donar-li noves forces, va treure-li les que li quedaven: va abaixar el pic, que gairebé se li va escapar de les mans, va deixar-lo a terra; va eixugar-se el front i va pujar a l’exterior, donant-se a si mateix el pretext de veure si algú l’espiava, però, en realitat, perquè necessitava aire i s’adonava que anava a desmaiar-se.

L’illa era deserta, i el sol, al zenit, semblava cobrir-la amb un ull de foc. Al lluny, petites barques de pescadors obrien les ales sobre el mar d’un blau de safir.

Dantès encara no havia menjat res. Fer-ho, però, li costaria massa estona en un moment com aquell: va empassar-se un glop de rom i va tornar a la cova amb el cor més enfortit.

El pic, que li semblava tan feixuc, s’havia tornat lleuger una altra vegada; va aixecar-lo com si es tractés d’una ploma i va posar-se de nou i vigorosament a la feina.

Després d’uns quants cops, va veure que les pedres no es trobaven unides per cap mena d’argamassa: les havien posat solament unes a sobre de les altres i les havien cobert amb l’arrebossat del qual ja hem parlat. Va introduir la punta del pic en una de les esquerdes, va fer pressió sobre el mànec, i va veure amb alegria que la pedra girava com si ho fes sobre uns golfos i li queia als peus.

D’ençà d’aleshores, només hagué d’anar estirant les pedres amb la dent de ferro del pic perquè caiguessin rodolant al costat de la primera.

Dantès hauria pogut entrar de seguida, però no va fer-ho. Així retardava uns instants la certesa aferrant-se a l’esperança.

En fi, després d’una nova vacil·lació, va passar de la primera cova a la segona.

Aquesta era més baixa, més fosca i d’un aspecte més esgarrifós. L’aire, que hi penetrava pel forat acabat de fer, feia l’olor mefítica que, a Dantès, li havia estranyat no trobar a la primera. Va donar temps a l’aire exterior perquè revifés l’atmosfera morta, i va entrar-hi.

A l’esquerra del forat, hi havia un racó fosc i profund.

Tanmateix, ja ho hem dit, per als ulls de Dantès, la tenebra no existia.

Va escodrinyar amb la mirada la segona cova: es trobava tan buida com la primera.

El tresor, si existia, era enterrat en aquell angle fosc.

Havia arribat l’hora de l’angoixa. Dos peus de terra per cavar: això era el que separava Dantès de la suprema alegria o de la suprema desesperació.

Va avançar cap al racó, i, com si s’hagués apoderat d’ell una decisió sobtada, va atacar atrevidament el terra.

Al cinquè o sisè cop, el ferro del pic va ressonar contra ferro.

Mai un toc fúnebre, mai el toc de morts d’una campana estremida havia produït un efecte semblant sobre ningú. Dantès ja no podia haver-se posat més pàl·lid.

Va sondar el terra al costat del punt on acabava de fer-ho i va trobar la mateixa resistència, però no pas el mateix so.

«Es un cofre de fusta folrat de ferro», es digué.

Aleshores una ombra ràpida va passar i va interceptar la llum.

Dantès va deixar caure el pic, va agafar el fusell i va sortir de la cova.

Una cabra salvatge havia saltat per sobre de l’entrada de la primera gruta i brostejava a poques passes d’allí.

Era una bona ocasió per assegurar-se el sopar, però, a Dantès, va fer-li por que la detonació del fusell no atragués algú.

Va reflexionar un instant, va tallar un arbre resinós, va anar a encendre’l al foc encara fumejant on els contrabandistes havien cuit el dinar, i va tornar a la cova amb aquella torxa.

No es volia perdre ni un detall del que anava a veure.

Va acostar la torxa al forat informe i inacabat i va adonar-se que no s’havia equivocat: els cops havien tocat alternativament fusta i ferro.

Va clavar la torxa a terra i va reprendre la feina.

En un instant, va desembarassar un espai de tres peus de llarg per dos d’ample i va poder veure un cofre de fusta de roure, reforçat amb ferro cisellat. Al mig de la tapa, sobre una placa de plata que la terra no havia pogut desllustrar, brillaven les armes de la família Spada, és a dir una espasa en pal sobre un escut oval, com són els escuts italians, i coronat per un birret de cardenal.

Dantès va identificar-les fàcilment: mossèn Faria les hi havia dibuixat tantes vegades!

Ja no hi havia dubte, el tresor es trobava allí, ningú no hauria adoptat tantes precaucions per posar de nou al seu lloc un cofre buit.

Va desembarassar en un moment els voltants del cofre i va veure aparèixer successivament el pany del mig, entre dos cadenats, i les nanses de les cares laterals. Tot cisellat a la manera d’aquella època, quan l’art convertia en preciosos els metalls més vils.

Agafant el cofre per les nanses, va intentar aixecar-lo: era impossible.

Va provar d’obrir-lo: pany i cadenats es trobaven tancats, semblava que els fidels guardians no volien lliurar el tresor.

Després d’introduir la part de tall del pic entre el cofre i la tapa, va fer pressió sobre el mànec de l’eina, i la tapa, després de grinyolar, va rebentar-se. Un ample forat a la fusta va fer inútils les peces de ferro, que, al seu torn, amb les seves ungles tenaces encara clavades a les planxes de roure, també van cedir: el cofre va quedar obert.

Una febre vertiginosa va apoderar-se de Dantès. Va agafar el fusell, va armar-lo i va posar-se’l al costat. Primer de tot va tancar els ulls, com fan les criatures per captar, en la nit espurnejant de la imaginació, més estels que els que poden comptar en un cel encara il·luminat; després va reobrir-los i va quedar-se esbalaït.

El cofre estava dividit en tres compartiments.

En el primer, brillaven rutilants escuts d’or amb lluentors lleonades.

En el segon, hi havia pesats lingots d’or polits a mitges, col·locats en ordre.

Finalment, en el tercer, mig ple, Edmond va remenar a grapats diamants, perles, robins, que, quan queien els uns sobre els altres com cascades rutilants, feien un soroll semblant al de la calamarsa contra els vidres.

Després de tocar, palpar i enfonsar les mans tremoloses en l’or i la pedreria, Edmond va aixecar-se i va sortir corrents de les coves amb l’agitada exaltació d’un home a un pas de la bogeria. Va saltar a una roca des de la qual podia descobrir el mar i no va veure res. Es trobava sol, completament sol, amb aquelles riqueses incalculables, increïbles, fabuloses, que li pertanyien. Ara bé, ¿somiava o estava despert? ¿Es tractava d’una il·lusió fugitiva o d’una realitat tangible?

Necessitava tornar a veure el seu or, malgrat que s’adonava que, en aquells moments, no tindria forces per suportar-ne la visió. Durant un moment, va agafar-se el cap com si volgués impedir que la raó li fugis. Després va començar a recórrer l’illa, no pas seguint un camí, perquè no n’hi ha a l’illa de Montecristo, sinó sense rumb, fent fugir les cabres salvatges i espantant els ocells marins amb crits i gesticulacions. Finalment, fent marrada i encara dubtant, va tornar, va precipitar-se de la primera cova a la segona i va trobar-se de nou davant aquella mina d’or i diamants.

Aquell cop va agenollar-se, prement-se el cor embogit amb les mans convulses i murmurant una oració nomes intel·ligible per a Déu.

Després va sentir-se més tranquil i, per tant, mes feliç, perquè solament aleshores va començar a creure en la seva felicitat.

Va posar-se a comptar la seva fortuna. Hi havia mil lingots d’or de dues a tres lliures; a continuació va fer una pila de vint-i-cinc mil escuts d’or, cadascun dels quals podia valer vuitanta francs de la nostra moneda actual, tots amb l’efígie del papa Alexandre VI i dels seus predecessors, i va adonar-se que el compartiment només era mig buit Finalment va mesurar deu almostes de perles, pedreria i diamants, molts dels quals, muntats pels millors orfebres de l’època, afegien al seu valor intrínsec el d’una execució notable.

La llum del dia va començar a minvar i a extingir-se a poc a poc. Dantès va tenir por que el sorprenguessin si es quedava a la cova i va sortir-ne amb el fusell a la mà. Un tros de bescuit i uns glops de vi van constituir tot el sopar Després va tornar la llosa al seu lloc, va estirar-s’hi a sobre i va dormir amb prou feines unes hores, protegint amb el cos l’entrada de la gruta.

Va set una nit deliciosa i terrible alhora, com les dues o tres de semblants que aquell home d’emocions fulminants havia passat al llarg seva vida.





XXV


El desconegut

Va fer-se de dia. Dantès, amb els ulls oberts, feia molta estona que ho esperava. Va aixecar-se als primers raigs de sol, va pujar, com el dia abans, a la roca més elevada de l’illa a fi d’explorar els voltants; també com el dia abans, tot estava desert.

Va baixar, va aixecar la llosa, va entrar a la cova, va omplir-se les butxaques de pedres precioses, va tornar a posar tan bé com va poder les fustes i els ferros del cofre, va recobrir-lo de terra, va trepitjar-la, va llençar-hi sorra al damunt, a fi que l’indret acabat d’excavar tingués el mateix aspecte que la resta, i va sortir de la cova. Va encaixar de nou la llosa, va amuntegar-hi a sobre pedres de diverses grossàries, va ficar terra a les juntes, va plantar-hi murtres i brucs, va regar-los perquè semblessin plantes antigues, va esborrar els rastres de passos concentrats en l’indret, i va esperar amb impaciència el retorn dels companys. Efectivament, ja no es tractava de perdre el temps mirant l’or i els diamants, ni de quedar-se a Montecristo com un drac vigilant tresors inútils. Ara calia tornar a la vida, als homes, i ocupar en la societat el rang, la influència i el poder que, en aquest món, dóna la riquesa, la primera i la més gran de les forces de les quals pot disposar la criatura humana.

Els contrabandistes van tornar el sisè dia. Dantès va reconèixer de lluny la silueta i la manera de navegar de la Jeune-Amélie. Va arrossegar-se fins al port com Filoctetes ferit i, quan els seus companys van abordar, va anunciar-los, tot i queixant-se encara, una millora sensible; després va escoltar el relat dels aventurers. Havien tingut èxit, era veritat. Tanmateix, amb prou feines acabaven de deixar la càrrega, els havien avisat que una corbeta de vigilància de Toló acabava de sortir del port i es dirigia cap aquella banda. Aleshores havien fugit a tot drap, lamentant que Dantès, que sabia imprimir una velocitat superior al vaixell, no es trobés allí per pilotar-lo. Havien albirat de seguida la nau perseguidora, però, a l’empara de la nit i doblant el Capicorsu, havien aconseguit escapar.

En resum, el viatge no havia estat dolent, i a tothom, sobretot a Jacopo, li sabia greu que Dantès no hi hagués anat a fi d’obtenir la part dels beneficis que l’operació havia reportat i que ascendia a cinquanta piastres per cap.

Edmond va romandre impenetrable, ni solament va somriure quan van enumerar-li els avantatges que hauria compartit si hagués pogut deixar l’illa. I, com que la Jeune-Amélie havia vingut expressament a buscar-lo, va reembarcar aquella mateixa tarda i va seguir el patró a Livorno.

Allí, va anar a l’establiment d’un jueu i va vendre quatre dels diamants més petits per cinc mil francs cadascun. El jueu hauria pogut preguntar com era que un mariner es trobava en possessió d’unes joies semblants, però va guardar-se’n prou: guanyava mil francs per cada peça.

L’endemà, va comprar una barca nova de trinca i va regalar-la a Jacopo, afegint cent piastres al regal perquè pogués contractar una tripulació, només amb la condició que Jacopo aniria a Marsella a demanar notícies d’un vell anomenat Louis Dantès, que vivia a l’avinguda de Meilhan, i d’una noia que es deia Mercedes, del poble dels Catalans.

Jacopo va creure que somiava. Edmond va contar-li aleshores que s’havia fet mariner per un cop de cap, i perquè la família li refusava els diners necessaris per viure. En arribar a Livorno, però, havia cobrat el llegat d’un oncle que l’havia fet l’únic hereu. L’educació elevada de Dantès donava al relat tanta versemblança que Jacopo no va dubtar ni un instant que l’antic company no li digués la veritat.

D’altra banda, com que el compromís d’Edmond a bord de la Jeune-Amélie ja havia expirat, va acomiadar-se del patró, que va intentar primer de retenir-lo, però que, en assabentar-se com Jacopo de la història de l’herència, va renunciar a l’esperança de fer canviar d’idea el seu antic mariner.

L’endemà, Jacopo va salpar rumb a Marsella: havia de retrobar-se amb Edmond a Montecristo.

El mateix dia, Dantès va anar-se’n sense dir a on, acomiadant-se de la tripulació de la Jeune-Amélie amb una esplèndida gratificació, i del patró amb la promesa de donar-li algun dia notícies seves.

Va anar a Gènova.

Just quan hi arribava, provaven un petit iot encarregat per un anglès, que, havent sentit a dir que els genovesos eren els millors constructors navals de la Mediterrània, havia volgut que li’n fessin un. L’anglès havia fet el tracte per quaranta mil francs; Dantès va oferir-ne seixanta mil amb la condició que havien de lliurar-li el iot aquell mateix dia. L’anglès se n’havia anat de viatge a Suïssa mentre esperava que li acabessin el vaixell. No tornaria fins al cap de tres setmanes o un mes: el constructor va calcular que tindria temps de fer-ne un altre. Dantès va acompanyar-lo a l’establiment d’un jueu, va passar amb ell a la rebotiga, i el comerciant va lliurar seixanta mil francs al constructor.

Aquest va oferir els seus serveis a Dantès per aconseguir-li una tripulació, però ell va refusar dient-li que tenia el costum de viatjar sol. L’única cosa que volia era que, a la cabina, al capçal del llit, li fessin un armari secret amb tres compartiments, també secrets. Va donar-li les mides i els hi van instal·lar l’endemà.

Dues hores més tard, Dantès sortia del port de Gènova, seguit per les mirades d’una gernació de curiosos que volien veure el senyor espanyol que tenia el costum de navegar sol.

Dantès se’n va sortir a meravella: amb l’ajuda del governall i sense necessitat de deixar-lo va fer executar al vaixell totes les maniobres que volia. El iot semblava un ésser intel·ligent preparat per obeir el més mínim desig, i Edmond es va dir que els genovesos es mereixien la seva reputació dels primers constructors del món.

Els curiosos van seguir amb la mirada el petit vaixell fins que van perdre’l de vista i aleshores van començar a discutir per esbrinar on anava: els uns van decantar-se per Còrsega, els altres per l’illa d’Elba; aquests apostaven que anava a Espanya, aquells que es dirigia a l’Àfrica; ningú no va pensar en l’illa de Montecristo.

Era aquí, tanmateix, on anava Dantès.

Va arribar-hi al capvespre del segon dia. El iot era un veler excel·lent i havia recorregut la distància en trenta-cinc hores. Dantès havia calculat perfectament la demora de la costa i, en lloc d’abordar al port habitual, va llançar l’àncora a la caleta.

L’illa era deserta. No semblava haver-hi desembarcat ningú d’ençà que Dantès se n’havia anat. Va fer cap al seu tresor. Tot es trobava com ell ho havia deixat.

L’endemà, va transportar la immensa fortuna a bord del iot i va amagar-la en els tres compartiments de l’armari secret.

Va esperar encara vuit dies. Mentrestant, va fer maniobrar el iot al voltant de l’illa, estudiant-lo com un genet fa amb el seu cavall: al final, en coneixia qualitats i defectes, i es va prometre augmentar les primeres i posar remei als segons.

El vuitè dia, va veure un petit vaixell que s’acostava a tot drap a l’illa, i va identificar el de Jacopo. Va fer-li un senyal al qual l’amic va respondre, i dues hores després la barca es trobava al costat del iot.

Hi havia una resposta trista per a cadascuna de les preguntes d’Edmond.

El vell Dantès era mort.

Mercedes havia desaparegut.

Edmond va escoltar les dues notícies amb expressió tranquil·la. Immediatament després, però, va baixar a terra i va prohibir que el seguissin.

Va tornar dues hores més tard. Dos homes de la barca de Jacopo van passar al iot per ajudar-lo en la maniobra i Dantès va donar l’ordre de salpar i posar proa a Marsella.

Havia previst la mort del pare. ¿Què s’havia fet, però, de Mercedes?

Edmond no podia donar instruccions suficients a un investigador sense divulgar el seu secret. D’altra banda, volia aconseguir altres informacions, però volia fer-ho personalment. El mirall li havia demostrat a Livorno que no corria perill que el reconeguessin. D’altra banda, ara tenia a la seva disposició tots els mitjans per disfressar-se. Un matí, doncs, el iot, seguit de la petita barca, va entrar intrèpidament al port de Marsella i va fondejar just al davant de l’indret on, un vespre de nefasta memòria, l’havien embarcat per portar-lo al castell d’If.

Dantès no va poder evitar un cert neguit quan va veure que un gendarme s’acostava amb la llanxa de sanitat. Tanmateix, amb la perfecta seguretat que havia adquirit, va presentar-li un passaport anglès comprat a Livorno, i, amb el passi estranger, molt més respectat a França que el nostre, va desembarcar sense cap dificultat.

El primer que va veure en arribar a la Canebière va ser un mariner del Pharaon. L’home havia servit a les seves ordres i constituïa una prova per tranquil·litzar Dantès a propòsit dels canvis que s’havien operat en ell. Va dirigir-s’hi de dret i va fer-li diverses preguntes, que l’altre va respondre sense que res permetés sospitar, ni per les paraules ni per l’expressió de la cara, que recordava haver vist mai la persona amb qui parlava.

Va donar una moneda al mariner per agrair-li les informacions. Un instant després, va sentir el bon home que corria darrere seu. Dantès va girar-se.

—Perdoni, senyor —digué el mariner—, però, sens dubte, s’ha equivocat. Potser es pensava que em donava una peça de quaranta sous i m’ha donat un doble napoleó.

—Efectivament, amic meu —va respondre Dantès—, m’havia equivocat. Com que la seva honestedat es mereix, però, una recompensa, aquí en té un altre, que li prego que accepti per beure a la meva salut amb els amics.

El mariner va quedar-se tan bocabadat mirant Edmond que no se li va acudir ni donar-li les gràcies.

—És algun nabab que torna de l’índia —va dir mentre mirava com s’allunyava.

Dantès va continuar el seu camí. Cada passa li oprimia el cor amb una nova emoció: els records d’infància, indelebles, eternament presents en el seu pensament, apareixien als racons de les places, a cantonades i cruïlles. Al final del carrer de Noailles, en veure l’avinguda de Meilhan, va sentir que les cames li flaquejaven i va anar-li de poc que no va caure sota les rodes d’un carruatge. Finalment va arribar a la casa on havia viscut el pare. Les aristolòquies i les caputxines havien desaparegut de les golfes, on antany les mans del bon home les emparraven amb tanta cura.

Va recolzar-se en un arbre i va quedar-se pensarós una estona, mirant els últims pisos de la humil caseta. Finalment, va acostar-se a la porta, va travessar el llindar, va preguntar si hi havia algun pis per llogar, i, malgrat que tots es trobaven ocupats, va insistir tant a visitar el del cinquè, que el porter va pujar-hi i va demanar, de part d’un estranger, permís per visitar les dues peces que el formaven a les persones que hi vivien.

Els llogaters del petit apartament eren una parella jove que només feia vuit dies que s’havien casat.

En veure’ls, Dantès va amollar un profund sospir.

D’altra banda, res no li recordava el pis del pare: el paper de les parets ja no era el mateix; els vells mobles, aquells amics d’infància d’Edmond, presents amb tots els detalls en la seva memòria, havien desaparegut. Només les parets eren les mateixes.

Va girar-se cap al llit. Es trobava al mateix lloc que el de l’antic llogater. A desgrat seu, els ulls se li van omplir de llàgrimes: el vell devia haver expirat allí, demanant pel fill.

La jove parella mirava esbalaïda aquell home d’expressió severa per les galtes del qual lliscaven dues grosses llàgrimes sense que les fesomies se li alteressin. Tanmateix, com que el dolor sempre inspira respecte, els joves no van fer cap pregunta al desconegut i van retirar-se per deixar-lo plorar sense empegueir-se. Quan va sortir, van acompanyar-lo i li digueren que podia tornar sempre que volgués, que tindria oberta la seva pobra casa.

Dantès va aturar-se al pis de sota davant d’una altra porta i va preguntar si encara hi vivia el sastre Caderousse. El porter, però, li va respondre que, a l’home pel qual demanava, els negocis li havien anat malament i que ara tenia una petita fonda a la carretera de Belagarda a Béucaire.

Dantès va baixar, va demanar l’adreça del propietari de l’edifici, va anar a veure’l, va fer-se anunciar amb el nom de lord Wilmore (el nom i el títol que figuraven al seu passaport) i va comprar-li la casa per vint-i-cinc mil francs, almenys deu mil més del que valia. Tanmateix, Dantès n’hauria pagat mig milió si l’hi haguessin demanat.

El mateix dia, el notari que havia fet el contracte, va comunicar a la jove parella del cinquè que el nou propietari els deixava escollir l’apartament que volguessin de la casa, sense augmentar-los gens ni mica el lloguer, amb la condició que havien de cedir les dues habitacions que ocupaven.

L’estrany esdeveniment va proporcionar tema de conversa durant més de vuit dies a la gent de l’avinguda de Meilhan i va donar lloc a mil conjectures, cap de les quals va resultar exacta.

Allò que va fer sobretot ballar el cap a la gent i la va trasbalsar més va ser que, aquella mateixa tarda, l’home que havien vist entrar a la casa de l’avinguda de Meilhan, va fer una volta pel petit poble dels Catalans i va entrar en una pobra casa de pescadors, on va estar-se més d’una hora demanant notícies de diversos personatges que ja eren morts o que havien desaparegut feia més de quinze o setze anys.

L’endemà, els habitants de la casa on havia entrat a preguntar van rebre com a regal una barca catalana nova de trinca, equipada amb dues xàvegues i una teranyina.

La bona gent hauria volgut donar les gràcies al generós preguntaire, però, quan aquest els havia deixat, l’havien vist pujar a cavall i sortir de Marsella per la porta d’Ais de Provença, després de donar algunes ordres a un mariner.





XXVI


La fonda del pont del Gard

Els qui, com jo, han recorregut a peu el sud de França han pogut observar entre Belagarda i Béucaire, aproximadament a mig camí del poble a la ciutat, però més a prop tanmateix de Béucaire que de Belagarda, una petita fonda sobre la porta de la qual hi ha penjada una xapa de ferro, que grinyola a la més mínima bufada de vent, amb una grotesca representació del pont del riu Gard. Aquesta petita fonda, si prenem com a referència el curs del Roine, es troba situada a la banda esquerra de la carretera, d’esquena al riu, i té el que, al Llenguadoc, anomenen un jardí: és a dir, la façana oposada a la que obre la seva porta als viatgers dóna a un clos amb algunes oliveres desnerides i unes quantes figueres amb el fullatge platejat per la pols. Les úniques hortalisses que hi creixen entre els arbres són alls, pebrots i escalunyes; finalment, en un dels angles, com un sentinella oblidat, un gran pi pinyoner eleva, malenconiós, el seu tronc flexible mentre la capçada, oberta com un ventall, li crepita sota un sol de trenta graus.

Tots aquests arbres, grans o petits, s’inclinen de manera natural en la direcció del mestral, una de les tres plagues de la Provença; les altres dues, com tothom sap o no sap, eren el riu Durença i el Parlament.

A la plana del voltant, que sembla un gran llac de pols, vegeten algunes tiges de forment, que els horticultors del país sembren sens dubte per curiositat, cadascuna de les quals serveix de perxa a una cigala, que persegueix amb el seu cant agre i monòton els viatgers extraviats en aquest desert.

Feia set o vuit anys aproximadament, portaven la petita fonda un home i una dona sense més criats que una cambrera anomenada Trinette i un mosso de quadra que responia al nom de Pacaud; doble cooperació que, d’altra banda, resultava més que suficient per a les necessitats del servei, d’ençà que un canal obert de Béucaire a Aigüesmortes havia fet que les barques reemplacessin el transport sobre rodes, i els vaixells de viatgers substituïssin les diligències.

El canal, com per fer encara més dolorosa la pena del desgraciat fondista al qual arruïnava, passava, entre el Roine que l’alimenta i la carretera que ell empobreix, a cent passes aproximadament de l’alberg del qual acabem de donar una descripció curta però fidel.

L’home que regentava la petita fonda podia tenir entre quaranta i quaranta-cinc anys. Era alt, sec i nerviós, un veritable tipus meridional amb ulls enfonsats i brillants, nas aguilenc i dents blanques com les d’un animal carnisser. Els cabells, que, malgrat l’edat, semblaven no voler decidir-se a encanudir, eren, igual que la barba en forma de collar, espessos, arrissats i amb prou feines en tenia algun de blanc. El cutis, morè de mena, encara s’havia enfosquit més amb una nova capa de bistre pel costum que el pobre diable havia agafat d’estar-se de matí a vespre al llindar de la porta per veure si li arribava algun client, bé a peu, bé amb carruatge. Una espera gairebé sempre decebuda i durant la qual només es protegia la cara de l’ardor devoradora del sol amb un mocador roig lligat al cap a la manera dels traginers espanyols. Aquest home era el nostre vell conegut Gaspard Caderousse.

La seva dona, de soltera Madeleine Radelle, era, al contrari, pàl·lida, prima i malaltissa. Nascuda als voltants d’Arles, tot i que conservava els trets primitius de la bellesa tradicional de les seves compatriotes, havia vist com la cara se li havia malmès lentament a conseqüència dels accessos gairebé seguits d’una d’aquestes febres sordes, tan comunes entre les poblacions properes als estanys d’Aigüesmortes i els aiguamolls de la Camarga. S’estava, doncs, gairebé sempre asseguda i tremolant de fred en un racó de la seva habitació, situada al primer pis, descansant en una butaca o estirada al llit mentre el marit feia la guàrdia habitual a la porta. Una guàrdia que allargava voluntàriament, ja que, cada cop que es trobava amb la seva agra companya, ella el perseguia amb eternes queixes contra el destí, a les quals el marit només responia habitualment amb aquestes paraules filosòfiques:

—Calla, Carconte, Déu ho vol així!

El malnom es devia al fet que Madeleine Radelle havia nascut al poblet de Carconte, entre Selon i Lambesc. Ara bé, seguint un costum del país, que vol que es designi sempre una persona amb un renom en lloc de fer-ho amb el nom, el marit havia substituït per l’altre el de Madeleine, potser massa dolç i massa eufònic per al seu rude llenguatge.

Tanmateix, malgrat la seva pretesa resignació davant els designis de la providència, que ningú es pensi que el nostre fondista no patia profundament a causa de la misèria a què el reduïa el maleït canal de Béucaire, ni que era invulnerable a les queixes incessants amb què la dona el perseguia. Com tots els meridionals, era sobri, sense grans necessitats, però vanitós pel que fa a les aparences. Així, durant els temps de prosperitat, no deixava passar ni una ferrade[31] ni una processó de la tarasca[32] sense presentar-s’hi amb la Carconte, ell amb la pintoresca indumentària dels homes del sud, que té elements catalans i andalusos alhora; ella, amb l’encisador vestit de les dones d’Arles, que sembla emprat a Grècia i Aràbia. A poc a poc, però, cadenes de rellotge, collarets, cinturons multicolors, cossets brodats, jaquetes de vellut, mitges elegants, polaines bigarrades i sabates amb sivelles de plata, havien desaparegut, i Gaspard Caderousse, en no poder-se mostrar al nivell de l’esplendor passat, havia renunciat junt amb la dona a totes aquelles pompes mundanes, l’estrèpit alegre de les quals sentia, fent-se mala sang, des de la porta de la pobra fonda, que continuava conservant més com un refugi que no pas com un negoci.

Caderousse, doncs, com era el seu costum, s’havia passat una part del matí a la porta, passejant la mirada malenconiosa des d’una petita gespa pelada on picotejaven algunes gallines, als dos extrems del camí desert, que travessava la contrada de nord a sud, quan, de cop i volta, la veu escardalenca de la dona va obligar-lo a abandonar el seu lloc. Va entrar remugant i va pujar al primer pis, deixant tanmateix la porta oberta de bat a bat, com invitant els viatgers que no l’oblidessin quan passaven.

Mentre Caderousse entrava, la carretera de la qual hem parlat i que ell recorria amb la mirada, es trobava tan solitària i pelada com un desert al migdia: infinita i blanca, s’allargava entre dues rengleres d’arbres prims, i resultava perfectament comprensible que cap viatger amb llibertat per escollir una altra hora del dia s’aventurés en aquell espantós Sàhara.

Tanmateix, malgrat tenir totes les probabilitats en contra, si Caderousse s’hagués quedat al seu lloc, hauria pogut albirar pel cantó de Belagarda un genet que s’acostava al pas franc i cordial que revela unes relacions immillorables entre cavaller i muntura. L’animal era un cavall capat que amblava agradablement; el genet, un sacerdot vestit de negre i cofat amb un tricorni a pesar de la calor devoradora del sol del migdia. La bèstia anava a un trot força assenyat i va aturar-se davant la porta de la fonda.

Hauria estat difícil dir si el cavall va aturar l’home o l’home va aturar el cavall. Sigui el que vulgui, el genet va desmuntar, i, portant l’animal agafat per la brida, va anar a lligar-lo al molinet d’un finestró fet malbé, sostingut només per un golfo. Després, acostant-se a la porta mentre s’eixugava amb un mocador vermell el front xop de suor, el mossèn va trucar tres vegades amb la punta ferrada del basto que duia a la mà.

Immediatament, un gran gos negre va aixecar-se i va avançar unes passes, bordant i ensenyant les dents blanques i esmolades; doble demostració hostil que evidenciava el poc costum que tenia de veure gent.

A l’instant, unes passes feixugues van fer trontollar l’escala de fusta adossada a la paret, i l’amo del pobre alberg a la porta del qual s’esperava el sacerdot, va baixar, inclinat i a reculons.

—Ja sóc aquí! —deia Caderousse, d’allò més sorprès—. Ja sóc aquí! ¿Vols callar, Margotin? No tingui por, senyor: borda però no mossega. ¿Vol vi, oi? Amb aquesta calor… Ah, perdoni! —es va interrompre, en veure amb quina mena de viatger tractava—. Perdoni, no sabia a qui tenia l’honor de rebre! ¿Què desitja, què vol, mossèn? Estic a les seves ordres.

El sacerdot va mirar l’home durant dos o tres segons amb un interès estrany; va semblar fins i tot que, per la seva banda, pretenia atraure l’atenció del fondista. Després, en veure que les fesomies d’aquest no expressaven cap sentiment tret de la sorpresa per no rebre una resposta, va considerar que ja era hora d’acabar amb l’esmentada sorpresa, i va dir amb un accent italià molt pronunciat.

—¿És vostè el senyor Caderousse, oi?

—Sí, senyor —digué el fondista, potser encara més desconcertat per la pregunta que pel silenci precedent—, sóc, efectivament, Gaspard Caderousse, per servir-lo.

—Gaspard Caderousse…, sí, em sembla que aquests són el nom i el cognom. Abans vivia a l’avinguda de Meilhan, ¿no? Al quart.

—Això mateix.

—¿I exercia la professió de sastre?

—Sí, però la cosa va anar-me malament: fa tanta calor en aquella maleïda Marsella, que jo penso que la gent acabarà per no vestir-se. Però, a propòsit de calor, ¿no vol refrescar-se una mica, mossèn?

—I tant! Doni’m una ampolla del seu millor vi, i continuarem la conversa on ara la deixem, si li sembla bé.

—Com vostè vulgui, mossèn —digué Caderousse.

I per no perdre l’ocasió de vendre una de les últimes ampolles de vi de Caurs que li quedaven, Caderousse va afanyar-se a aixecar una trapa situada al terra mateix d’aquella peça de la planta baixa, que servia alhora de sala i de cuina.

Quan va reaparèixer al cap de cinc minuts, va trobar el mossèn assegut en un escambell i recolzat a la llarga taula, mentre Margotin, que semblava haver-hi fet les paus, comprenent que, en contra del que acostumava a passar, aquell viatger singular anava a beure alguna cosa, allargava el coll descarnat sobre la seva cuixa i el mirava amb ulls llangorosos.

—¿Està sol? —va preguntar el mossèn al fondista mentre aquest li posava al davant l’ampolla i un got.

—Oh, Déu meu, sí, sol, o gairebé sol, mossèn. Tinc la meva dona, que no pot ajudar-me en res perquè sempre està malalta, la pobra Carconte.

—Ah, és casat! —digué el mossèn amb una mena d’interès i llançant al seu voltant una mirada que semblava calcular el poc valor de l’escàs mobiliari del pobre matrimoni.

—¿Troba que no sóc ric, oi, mossèn? —va fer Caderousse amb un sospir—. ¿Què vol fer-hi? Per prosperar en aquest món, no n’hi ha prou amb ser honrat.

El mossèn va adreçar-li una mirada penetrant.

—Sí, honrat. D’això, senyor, puc presumir-ne —digué el fondista, amb una mà al pit, movent afirmativament el cap i sostenint la mirada del sacerdot—. I, avui en dia, no tothom pot dir el mateix.

—Millor per a vostè, doncs, si això que em diu és veritat —va comentar el mossèn—, perquè tinc la ferma convicció que, tard o d’hora, l’home honrat rep el seu premi, i el dolent, el càstig.

—Dir això és la seva feina, mossèn, dir això és la seva feina —respongué Caderousse amb una expressió amarga—, i nosaltres som lliures de creure’ns-ho o no.

—S’equivoca, senyor —digué el mossèn—, perquè potser jo mateix seré una prova per a vostè d’això que li dic.

—¿Què vol dir? —va preguntar Caderousse, sorprès.

—Vull dir que primer de tot cal que jo m’asseguri que vostè és la persona que busco.

—¿Quines proves vol que li doni?

—¿Va conèixer, l’any 1814 o el 1815, un mariner anomenat Dantès?

—Dantès!… ¿Si vaig conèixer el pobre Edmond? I tant! Fins i tot era un dels meus millors amics! —va exclamar Caderousse, que havia envermellit mentre els ulls clars i segurs del mossèn semblaven dilatar-se per abastar-lo de cap a peus.

—Sí, em sembla que es deia Edmond.

—I tant que es deia Edmond, el xicot! Com jo em dic Gaspard Caderousse! ¿I què s’ha fet del pobre Edmond, senyor? ¿Que el coneix, vostè? ¿Encara viu? ¿Es troba en llibertat? ¿És feliç?

—Va morir a la presó, més desesperat i miserable que els forçats que arrosseguen una bola de ferro encadenada al turmell al penal de Toló.

Una pal·lidesa mortal va substituir la vermellor que s’havia apoderat del rostre de Caderousse feia un instant. Va girar-se, i el mossèn va veure com s’eixugava una llàgrima amb una punta del mocador roig amb què es cobria el cap.

—Pobre petit! —va murmurar Caderousse—. Doncs, bé, vet aquí una prova del que jo li deia, mossèn: el bon Déu només és bo per als dolents. Ah! —va continuar amb el llenguatge ple de color de la gent del sud—, el món va de mal en pitjor. Que caigui, doncs, del cel, pólvora durant dos dies i foc durant una hora, i acabem!

—Sembla que estimava el xicot amb tota l’ànima, senyor, ¿no? —va preguntar el mossèn.

—Sí, l’estimava molt —respongué Caderousse—, malgrat que he de reprotxar-me haver-ne envejat un instant la felicitat. D’ençà de llavors, però, l’hi juro, paraula de Caderousse, que he lamentat la seva desgràcia.

Va fer-se un moment de silenci durant el qual la mirada fixa del mossèn no va deixar d’escrutar les fesomies canviants del fondista.

—¿I vostè el va conèixer, el pobre noi? —va preguntar Caderousse.

—Van cridar-me al seu llit de mort per oferir-li els últims auxilis de la religió —va respondre el mossèn.

—¿I de què va morir? —va preguntar Caderousse amb la veu mig nuada.

—¿De què et mors a la presó als trenta anys, si no és de la mateixa presó?

Caderousse va eixugar-se la suor que li regalimava del front.

—L’estrany de tot això és que Dantès —va continuar el mossèn—, en el seu llit de mort, va jurar-me, pel crucifix del qual besava els peus, que ignorava la veritable causa de la seva captivitat.

—És veritat, és veritat —va murmurar Caderousse—, no podia saber-la; no, mossèn, no podia saber-la. El pobre noi no mentia.

—Per això va encarregar-me que aclarís la seva desgràcia, cosa que ell no va poder fer mai, i que rehabilités la seva memòria, si és que havia estat tacada.

I la mirada del mossèn, que esdevenia cada cop més fixa, va devorar l’expressió ombrívola que va adoptar la cara de Caderousse.

—Un anglès ric —va continuar el mossèn—, company seu d’infortuni i que va sortir de la presó quan la segona restauració, posseïa un diamant de gran valor. En sortir de la garjola, va voler deixar a Dantès, que l’havia cuidat com un germà durant una malaltia, un testimoni d’agraïment donant-li el diamant. Dantès, en lloc de servir-se’n per subornar els escarcellers, que, d’altra banda, haurien pogut acceptar-lo i trair-lo després, va conservar-lo per si sortia de la presó, ja que, aleshores, només amb la venda del diamant seria ric.

—¿Es tractava, doncs, com vostè diu —va preguntar Caderousse, amb els ulls encesos—, d’un diamant de gran valor?

—Tot és relatiu —li respongué el mossèn—. De gran valor per a Edmond: cinquanta mil francs.

—Cinquanta mil francs! —va exclamar Caderousse—. ¿Era, doncs, com una nou?

—No tan gros —li respongué el mossèn—, però vostè mateix ho veurà perquè el porto a sobre.

Va semblar que Caderousse buscava sota la roba del mossèn la pedra de la qual aquest parlava.

El sacerdot es va treure de la butxaca un estoig de pell negra, va obrir-lo i va fer brillar davant els ulls enlluernats de Caderousse la rutilant meravella, muntada sobre un anell d’un treball admirable.

—¿I això val cinquanta mil francs?

—Sense la muntura, que també és d’un cert valor —va respondre el mossèn.

Va tancar l’estoig i va tornar-se a ficar a la butxaca la joia, que continuava brillant al cervell de Caderousse.

—¿Com és que es troba en possessió d’aquest diamant, mossèn? ¿Edmond va fer-lo hereu?

—No, però va fer-me marmessor. «Tenia tres bons amics i la meva promesa —va dir-me—; tots quatre, n’estic segur, deuen enyorar-me amargament. Un d’ells es deia Caderousse».

Caderousse va estremir-se.

—Va explicar-me que l’altre es deia Danglars —va continuar el mossèn sense semblar adonar-se de l’emoció del fondista—, i que el tercer, malgrat que era el seu rival, també l’estimava.

Un somriure diabòlic va il·luminar la cara de Caderousse, que va fer un moviment per interrompre el mossèn.

—Esperi —va dir aquest—, deixi’m acabar. Si té alguna observació a fer, en parlarem després. Edmond va dir-me que l’altre, malgrat que era el seu rival, també l’estimava, i que es deia Fernand. Quant a la promesa, el nom era… Ara ja no me’n recordo…

—Mercedes —digué Caderousse.

—Ah, sí, això! —va fer el mossèn amb un sospir ofegat—. Mercedes.

—¿I bé? —va preguntar Caderousse.

—Doni’m una ampolla d’aigua.

Caderousse va afanyar-se a obeir.

El mossèn va omplir-se el got i va beure uns quants glops.

—¿On érem? —va preguntar mentre deixava el got sobre la taula.

—La promesa es deia Mercedes.

—Sí, això mateix. «Vostè anirà a Marsella…». És Dantès qui parla, ¿m’entén?

—Perfectament.

—«Vendrà el diamant, en farà cinc parts i les distribuirà entre aquests bons amics, les úniques persones que m’han estimat en aquest món!».

—¿Què diu, cinc parts? —va preguntar Caderousse—. Vostè només ha parlat de quatre persones.

—Perquè la cinquena és morta, segons m’han dit… Era el pare de Dantès…

—Ai, sí! —va exclamar Caderousse, trasbalsat per les passions que el sacsejaven—. Ai, sí, el pobre home és mort!

—Vaig assabentar-me’n a Marsella —digué el mossèn, fent un esforç per semblar indiferent—. Fa, però, tant de temps que va succeir que no vaig poder recollir-ne ni un detall… ¿En sap alguna cosa, vostè, del final del vell?

—Home! ¿Qui pot saber-ne més que jo? Vivia al costat del bon home… Déu meu, sí, amb prou feines un any després de la desaparició del fill, el pobre vell va morir!

—¿De què?

—Els metges van anomenar la malaltia… una gastroenteritis, crec. Els qui el coneixien van dir que havia mort de pena…, i jo, que gairebé el vaig veure expirar, dic que va morir de…

Caderousse es va aturar.

—¿Morir de què? —va preguntar ansiosament el mossèn.

—Doncs, bé, de fam!

—¿De fam? —va exclamar el mossèn fent un salt a l’escambell—. ¿De fam? Ni els animals més vils es moren de fam! Els gossos que roden pels carrers troben una mà compassiva que els llança un tros de pa, i un home, un cristià, va morir de fam enmig d’altres homes que es deien cristians com ell! Oh, impossible!

—Això és el que he dit —va replicar Caderousse.

—I t’has equivocat —digué una veu a l’escala—. ¿Per què et fiques en aquesta història?

Tots dos van girar-se i, a través dels barrots de la barana, van veure la cara malaltissa de la Carconte. La dona s’havia arrossegat fins allí i, asseguda a l’últim esglaó, amb el cap recolzat sobre els genolls, escoltava la conversa.

—¿I per què t’hi fiques, tu, dona? —va preguntar Caderousse—. El senyor demana informació, la cortesia m’obliga a donar-l’hi.

—Sí, però la prudència t’obliga a refusar-l’hi. ¿Saps amb quina intenció vol fer-te parlar, imbècil?

—Amb una d’excel·lent, senyora, li’n responc —va replicar-li el mossèn—. Si em respon francament, el seu marit no ha de témer res.

—No ha de témer res, ja! Sempre comencen amb bones promeses, t’acontenten dient que no has de témer res, després se’n van sense complir res del que han dit, i, un bon dia, la desgràcia cau sobre la pobra gent sense que sàpigues ni solament d’on ve.

—Estigui tranquil·la, bona dona, la desgràcia no li arribarà per culpa meva, li ho garanteixo.

La Carconte va remugar alguna cosa que no van poder comprendre, va deixar caure de nou el cap, que havia aixecat un moment, sobre els genolls i va continuar tremolant de febre, permetent que el marit continués parlant, però situada de manera que no se li escapés ni una paraula.

Mentrestant, el mossèn havia begut uns quants glops d’aigua i s’havia calmat.

—¿Tan abandonat es trobava, però, el pobre vell —va preguntar—, per acabar morint així?

—Oh, senyor, no és que Mercedes, la catalana, ni el senyor Morrel l’abandonessin. El que passava era que el pobre vell havia agafat una profunda antipatia envers Fernand, aquell que Dantès li digué a vostè que era amic seu —va comentar Caderousse amb un somriure irònic.

—¿No ho era, doncs? —va preguntar el mossèn.

—Gaspard, Gaspard! —va murmurar la dona des del capdamunt de l’escala—. Compte amb el que vas a dir.

Caderousse va fer un gest d’impaciència i, sense respondre a qui l’interrompia, va continuar:

—¿Pots ser amic d’algú la dona del qual desitges? —va respondre al mossèn—. Dantès, que tenia el cor d’or, considerava amics seus tots aquells… Pobre Edmond! De fet, val més que no s’hagi assabentat de res, li hauria costat molt perdonar-los quan va morir… I, malgrat el que diuen —va continuar Caderousse amb la seva manera de parlar, que no es trobava desproveïda d’una grossera poesia—, encara em fa més por la maledicció dels morts que l’odi dels vius.

—Imbècil! —digué la Carconte.

—¿Sap què va fer Fernand contra Dantès? —va preguntar el mossèn.

—I tant!

—Parli, doncs.

—Gaspard, fes el que vulguis, tu manes —va dir la dona—. Si em creguessis a mi, però, no badaries boca.

—Em sembla que ara tens raó, dona —li va respondre Caderousse.

—¿No vol dir-m’ho, doncs? —va preguntar el mossèn.

—¿Per a què? —va fer Caderousse—. Si el noi fos viu i vingués a mi per saber una vegada per sempre quins són els seus amics i quins els enemics, no dic que no. El xicot, però, ja menja terra, no pot odiar ni venjar-se. Deixem-ho córrer.

—¿Aleshores —va fer el mossèn—, vol que jo doni a aquesta gent, que vostè considera indignes i falsos amics, una recompensa a la fidelitat?

—És veritat, té raó —va dir Caderousse—. D’altra banda, ¿què significaria ara per a ells el llegat d’Edmond? Una gota d’aigua al mar!

—Sense comptar que poden esclafar-te amb un gest —va afegir la dona.

—¿Què vol dir? ¿Han esdevingut rics i poderosos?

—¿No en coneix, doncs, la història?

—No, conti-me-la.

Va semblar que Caderousse reflexionava un instant.

—No —va respondre—, seria massa llarg.

—És ben lliure de callar, amic meu —digué el mossèn en un to que manifestava la més profunda indiferència—, i jo respecto els seus escrúpols. D’altra banda, això que fa és d’una persona bona de veritat. No en parlem més, doncs. Al capdavall, van encarregar-me una simple formalitat i prou. Vendré, doncs, el diamant.

Es va treure l’estoig de la butxaca, va obrir-lo i va fer brillar la pedra davant la mirada esbalaïda de Caderousse.

—Vine a veure això, dona! —va dir amb veu ronca el fondista.

—Un diamant! —va dir la Carconte, aixecant-se i baixant per l’escala amb un pas força ferm—. ¿Què és, doncs, això?

—¿Que no ho has sentit, dona? Es tracta d’un diamant que el noi va deixar-nos: primer al seu pare, i després als seus tres amics, a Fernand, a Danglars i a mi, i a Mercedes, la seva promesa. Val cinquanta mil francs.

—Oh, quina joia tan bella! —va dir la dona.

—¿Aleshores ens en pertany la cinquena part, oi? —va preguntar Caderousse.

—Sí, senyor, més la del pare de Dantès, que em considero autoritzat a repartir entre tots quatre.

—¿I per què per a nosaltres quatre? —va preguntar la Carconte.

—Perquè els amics d’Edmond eren quatre.

—Els traïdors no són amics! —va murmurar sordament la dona, al seu torn.

—Sí, sí, és el que jo deia —va comentar Caderousse—: recompensar la traïció, potser fins i tot el crim, és gairebé una profanació, un sacrilegi.

—Vostès ho hauran volgut —va dir tranquil·lament el mossèn, tornant-se a ficar el diamant a la butxaca de la sotana—. Ara, doni’m les adreces dels amics d’Edmond perquè jo pugui executar la seva última voluntat.

Grosses gotes de suor regalimaven del front de Caderousse. Va veure que el mossèn s’aixecava, es dirigia a la porta, com per fer un cop d’ull al cavall, i tornava.

Caderousse i la dona es miraven amb una expressió indicible.

—El diamant seria tot per a nosaltres —digué Caderousse.

—¿N’estàs convençut? —va preguntar-li ella.

—Un capellà no pretendria enganyar-nos.

—Fes el que vulguis —digué la dona—. Pel que fa a mi, no m’hi vull ficar.

I va tornar-se’n a l’escala sense deixar de tremolar; malgrat la calor que feia, les dents li petaven.

Va aturar-se un moment a l’últim esglaó.

—Pensa-t’ho bé, Gaspard!

—Estic decidit —respongué Caderousse.

La Carconte va entrar sospirant a la seva habitació. El paviment va grinyolar sota les seves passes fins que va arribar a la butaca i s’hi va deixar caure feixugament.

—¿Decidit a fer què? —va preguntar el mossèn.

—A dir-l’hi tot.

—Crec de debò que és el millor que pot fer. No és que jo vulgui saber de totes totes el que vostè voldria amagar-me, però, en fi, valdrà més que m’ajudi a distribuir el llegat segons la voluntat del testador.

—Això espero —li respongué Caderousse amb les galtes enceses per l’esperança i la cobdícia.

—L’escolto.

—Esperi, ens podrien interrompre en el punt més interessant i seria desagradable; d’altra banda, val més que ningú no sàpiga que vostè ha vingut aquí.

I va anar a tancar la porta de la fonda, que, per augmentar les precaucions, va barrar com feia sempre de nit.

Mentrestant, el mossèn havia escollit l’indret per escoltar còmodament: s’havia assegut en un racó a fi de quedar-se a l’ombra i que la llum caigués de ple sobre la cara de l’interlocutor. Amb el cap inclinat i les mans juntes, o més aviat crispades, es disposava a escoltar amb els cinc sentits.

Caderousse va acostar un escambell i va seure davant el mossèn.

—Recorda que jo no t’empenyo a res! —digué la veu tremolosa de la Carconte, com si pogués veure a través del paviment l’escena que es preparava.

—Molt bé, molt bé —li va respondre el marit—, no en parlem més, jo carrego amb tota la responsabilitat.

I va començar.





XXVII


El relat

—Primer de tot, senyor, he de pregar-li que em prometi una cosa —digué Caderousse.

—¿Quina?

—Que, si fa ús alguna vegada dels detalls que vaig a donar-li, ningú no sabrà mai que surten de mi, perquè les persones de les quals vaig a parlar-li són riques i poderoses, i, només que em toquessin amb la punta del dit, em trencarien com si jo fos de vidre.

—Estigui tranquil, amic meu —digué el mossèn—, sóc un sacerdot i les confessions moren dintre meu. Recordi que el nostre únic objectiu és complir dignament l’última voluntat de l’amic. Parli, doncs, sense miraments però també sense odi. Digui la veritat, tota la veritat. No conec ni, probablement, coneixeré mai les persones de les quals em parlarà. D’altra banda, sóc italià, no pas francès, pertanyo a Déu i no als homes, i tornaré al convent del qual només he sortit per complir l’última voluntat d’un moribund.

Va semblar que la promesa donava una mica de seguretat a Caderousse.

—Doncs, bé, en aquest cas, vull, fins i tot diré més, és el meu deure desenganyar-lo sobre les amistats que el pobre Edmond tenia per sinceres i lleials.

—Comencem pel pare, si li plau —digué el mossèn—. Edmond va parlar-me molt d’aquell ancià pel qual sentia un amor profund.

—La història és trista, senyor —va dir Caderousse, sacsejant el cap—; probablement, vostè en coneix el principi.

—Sí, Edmond va contar-m’ho tot fins al moment que ell va ser arrestat en un cabaret a prop de Marsella.

—A la Réserve. Oh, Déu meu, ho veig com si encara m’hi trobés.

—¿No va ser durant el dinar mateix de les esposalles?

—Sí, el dinar que havia tingut un començament ben alegre va tenir un final trist: un comissari de policia, seguit de quatre fusellers, va entrar i Dantès va ser detingut.

—Aquí s’acaba el que jo sé, senyor —va dir el mossèn—. El mateix Dantès no sabia més que allò que li havia succeït personalment, perquè no va veure mai més cap de les cinc persones que jo li he anomenat, ni solament va sentir-ne parlar.

—Doncs, bé, un cop arrestat Dantès, el senyor Morrel va anar corrents a informar-se: les notícies van ser ben tristes. El vell va tornar sol a casa, va plegar plorant el vestit de boda i va passar-se el dia anant amunt i avall pel pis. Al vespre, no se’n va anar al llit, perquè jo vivia a sota seu i vaig sentir-lo caminar tota la nit. He de dir que jo tampoc no vaig aclucar l’ull perquè el dolor d’aquell pobre pare m’amoïnava moltíssim, i cada passa que sentia m’oprimia el cor, com si l’home em trepitgés realment el pit.

»L’endemà, Mercedes va anar a Marsella per implorar la protecció del senyor de Villefort: no va obtenir-ne res. Aprofitant l’ocasió, va anar a visitar el vell. Quan el va veure tan trist i abaltit, i va adonar-se que havia passat la nit sense ficar-se al llit i que no havia menjat res des del dia abans, va voler emportar-se’l a casa seva per cuidar-lo, però ell no va accedir-hi mai.

»—No —deia—, mai no abandonaré aquesta casa, perquè el meu pobre fill m’estima com la nineta dels seus ulls, i, si surt de la presó, el primer que farà serà venir a veure’m. ¿Què diria si no em trobés esperant-lo?

»Jo ho escoltava des del replà perquè hauria desitjat que Mercedes hagués convençut el vell de seguir-la; aquelles passes ressonant nit i dia sobre el meu cap no em deixaven un instant de repòs».

—¿Vostè no pujava, però, a consolar el vell? —va preguntar el mossèn.

—Ah, senyor! És impossible consolar els qui no volen ser consolats, i ell no volia. D’altra banda, ignoro per quin motiu, semblava que li feia fàstic veure’m. Tanmateix, una nit que el sentia plorar, no vaig poder resistir-ho i vaig pujar; quan vaig arribar a la seva porta, però, ja no sanglotava: pregava. No sabria repetir-li, senyor, les eloqüents paraules i les patètiques súpliques que li sortien. Allò ultrapassava la pietat i el dolor, fins al punt que jo, que no sóc cap beat ni m’agraden els jesuïtes, aquell dia vaig dir-me: és una sort que jo estigui sol i que el bon Déu no m’hagi enviat criatures, perquè, si fos pare i sentís un dolor semblant al d’aquest pobre vell, no podria trobar en la meva memòria ni el meu cor el que ell diu a Déu i aniria de pet a llançar-me al mar per deixar de patir.

—Pobre pare! —va murmurar el mossèn.

—Cada dia vivia més sol i més aïllat. El senyor Morrel i Mercedes venien a veure’l sovint, però trobaven la porta tancada i ell no responia, encara que jo sabia de segur que es trobava a casa. Un dia que, en contra del seu costum, havia rebut Mercedes, i la pobra noia, també desesperada, provava de reconfortar-lo, li digué:

»—Creu-me, filla meva, és mort, i és ell qui ens espera a nosaltres. Sóc molt feliç perquè sóc el més vell i qui, per tant, el veurà primer.

»Per bo que siguis, aviat deixes de visitar les persones que et posen trist. El vell Dantès va acabar quedant-se completament sol: jo només veia pujar gent desconeguda de tant en tant a casa seva, que en baixaven amb algun paquet mal dissimulat. Aviat vaig comprendre què eren aquells paquets: per viure, s’anava venent a poc a poc tot el que tenia.

»Finalment va quedar-se sense un sacre. Devia tres mensualitats i van amenaçar-lo de treure’l del pis. Va demanar un ajornament de vuit dies i els hi van concedir. Sé tot això perquè el propietari va entrar a casa meva en sortir de la seva.

»Durant els tres primers dies, vaig sentir-lo caminar com de costum; el quart, però, no vaig sentir res. Vaig atrevir-me a pujar: la porta era tancada, però vaig veure’l pel forat del pany. Es trobava tan pàl·lid i desfet que va semblar-me molt malalt. Vaig fer avisar el senyor Morrel mentre jo anava corrents a casa de Mercedes. Tots dos van venir a corre-cuita. Al senyor Morrel, l’acompanyava un metge; aquest va diagnosticar una gastroenteritis i va prescriure dieta. Jo hi era, senyor, i no oblidaré mai el somriure del vell davant la recepta.

»D’ençà d’aleshores, obria la porta: ja tenia una excusa per no menjar, el metge l’havia posat a dieta».

El mossèn va amollar una mena de gemec.

—¿La història li interessa, oi, senyor? —va preguntar Caderousse.

—Sí —va respondre el sacerdot—, és entendridora.

—Mercedes va tornar: va trobar-lo tan canviat que, com la primera vegada, se’l va voler emportar. El senyor Morrel opinava el mateix i volia fer-ho per la força. El vell, però, va cridar tant que es van fer por. Mercedes va quedar-se a la capçalera del seu llit. El senyor Morrel se’n va anar després de fer un gest a la catalana per indicar-li que deixava una bossa amb diners a sobre de la xemeneia. El vell, però, armat amb la recepta del metge, no va voler menjar res. Finalment, després de nou dies de desesperació i abstinència, va expirar tot maleint els responsables de la seva desgràcia i dient a Mercedes:

»—Si torna a veure Edmond, digui-li que em moro beneint-lo».

El mossèn va aixecar-se, va fer dues voltes per la sala, posant-se una mà tremolosa a la gola seca.

—I vostè creu que es va morir…

—De fam… senyor, de fam —digué Caderousse—, i això és tan cert com que nosaltres dos som aquí ara mateix.

Amb mà tremolosa, el mossèn va agafar el got d’aigua encara mig ple, va buidar-lo d’un glop i va tornar a seure. Tenia els ulls vermells i les galtes pàl·lides.

—Reconegui que va ser una gran desgràcia! —va dir amb veu ronca.

—I encara més, senyor, si tenim en compte que Déu no hi va tenir res a veure, que només els homes en van ser la causa.

—Passem, doncs, als homes —digué el mossèn, i va afegir en un to gairebé amenaçador—: Pensi, però, que s’ha compromès a dir-m’ho tot. A veure: ¿quines són les persones que van fer morir el fill de desesperació i el pare de fam?

—Dos homes gelosos d’ell, senyor, l’un per amor, l’altre per ambició: Fernand i Danglars.

—¿I com va manifestar-se, digui’m, aquesta gelosia?

—Van denunciar Edmond per agent bonapartista.

—¿Quin dels dos va denunciar-lo? ¿Qui va ser el veritable culpable?

—Tots dos, senyor, l’un va escriure la carta, l’altre va posar-la al correu.

—¿On van escriure la carta?

—A la mateixa Réserve, el dia abans de la boda.

—Molt bé, molt bé —va murmurar el mossèn—. Oh, Faria, Faria, que bé que coneixies els homes i les coses!

—¿Què diu, senyor? —va preguntar Caderousse.

—Res, continuï.

—Danglars va escriure la denúncia amb la mà esquerra perquè no li reconeguessin la lletra, i Fernand va enviar-la.

—Vostè, però, era allí!

—¿Jo? —va fer Caderousse, sorprès—. ¿Qui li ha dit que jo hi era?

El mossèn va adonar-se que s’havia precipitat.

—Ningú —digué—, però, per saber tots aquests detalls, cal que n’hagués estat testimoni.

—És veritat —digué Caderousse amb veu ofegada—, jo hi era.

—¿I no va oposar-se a aquella infàmia? Aleshores n’és còmplice.

—Senyor —va dir Caderousse—, m’havien fet beure fins al punt que gairebé ja no sabia què feia. Ho veia tot emboirat. Vaig dir el que pot dir una persona en aquest estat, però em van respondre que només es tractava d’una broma i que no tindria conseqüències.

—L’endemà, senyor, l’endemà mateix, vostè va veure que en tenia. Es trobava allí quan van detenir-lo i, tanmateix, no va dir res.

—Sí, senyor, jo hi era i vaig voler parlar, dir-ho tot, però Danglars va retenir-me.

»—Si resulta que és culpable —va dir-me—, si realment va fer escala a l’illa d’Elba, si realment van donar-li una carta per al comitè bonapartista de París, si li troben la carta a sobre, els qui l’hauran recolzat passaran per còmplices.

»Vaig tenir por de la política que es feia aleshores, ho confesso. Vaig callar, va ser una covardia, ho admeto, però no pas un crim».

—Ho comprenc; va deixar fer, això és tot.

—Sí, senyor, i el remordiment em tortura nit i dia. Sovint demano perdó a Déu, l’hi juro, perquè aquella acció, l’única que he de reprotxar-me seriosament de tota la meva vida, és, sens dubte, la causa de les meves adversitats. Expio un instant d’egoisme. És el que li dic sempre a la Carconte quan es queixa: «Calla, dona, Déu ho vol així».

I Caderousse va abaixar el cap, demostrant un veritable penediment.

—Bé, senyor —va dir el mossèn—, ha parlat amb franquesa. Acusar-se així és merèixer el perdó.

—Desgraciadament —digué Caderousse—, Edmond és mort i ell no va perdonar-me!

—Ho ignorava.

—Ara, però, potser ja ho sap —va respondre Caderousse—. Diuen que els morts ho saben tot.

Va haver-hi un instant de silenci. El sacerdot s’havia aixecat i es passejava, pensarós. Va tornar al seu lloc i va seure.

—Ha citat dues o tres vegades un tal senyor Morrel —va dir—. ¿Qui era?

—L’armador del Pharaon, el patró de Dantès.

—¿I quin paper va jugar en aquell trist afer? —va preguntar el mossèn.

—El d’un home honest, valent i afectuós, senyor. Va intercedir per Edmond una pila de vegades. Quan l’emperador va tornar, ell va escriure, va pregar, va amenaçar, tant que, durant la segona restauració, van perseguir-lo per bonapartista. Com ja li he dit, havia vingut molts cops a veure el vell Dantès per emportar-se’l a casa seva, i, un dia o dos abans de la mort del pare d’Edmond, com també li he dit, havia deixat a sobre de la xemeneia una bossa amb diners, amb els quals es van pagar els deutes de l’ancià i les despeses de l’enterrament. De manera que el pobre vell va poder morir almenys com havia viscut, sense perjudicar ningú. Encara conservo la bossa, una bossa gran de tela vermella.

—¿Viu, aquest senyor Morrel?

—Sí —digué Caderousse.

—Aleshores —va comentar el mossèn—, deu tractar-se d’un home beneït pel Senyor: ric… feliç, ¿oi?

Caderousse va somriure amargament.

—Sí, tan feliç com jo.

—¿És, doncs, desgraciat?

—Frega la misèria, senyor; encara més greu, el deshonor.

—¿Què diu?

—Això mateix. Després de vint-i-cinc anys de treballar, d’haver-se guanyat la posició més honorable en el comerç de Marsella, el senyor Morrel es troba completament arruïnat. Ha perdut cinc vaixells en dos anys, ha suportat tres fallides espantoses i només li queda l’esperança d’aquell Pharaon que comandava el mateix Dantès i que ha de tornar de l’Índia amb una càrrega de cotxinilla i d’anyil. Si passa amb aquest vaixell el mateix que amb els altres, el senyor Morrel està perdut.

—¿I el desgraciat té dona, fills?

—Sí. Una dona que, en tot això, es comporta com una santa, una filla que anava a casar-se amb un xicot que estimava, la família del qual ja no li permet, però, la boda amb una noia arruïnada, i, finalment, un fill, tinent de l’exèrcit. Tanmateix, com vostè pot comprendre, aixo, augmenta el dolor del pobre home en lloc d’alleujar-l’hi. Si fos sol, es clavaria un tret al cap, i llestos!

—Espantós! —va murmurar el mossèn.

—Així és com Déu recompensa la virtut, senyor —digué Caderousse—. Miri, jo, que mai no he fet una mala acció tret del que li he contat em trobo en la misèria, i, després que veuré perir la dona a causa de les febres, sense poder fer res per ella, em moriré de fam com el vell Dantès. En canvi, Fernand i Danglars tenen els diners a palades.

—¿Com és això?

—Perquè tot els ha anat bé, mentre, a la gent honrada, tot ens va malament.

—¿Què s’ha fet de Danglars, pel que sembla, el més culpable de tots, l’instigador?

—¿Què se n’ha fet? Va anar-se’n de Marsella i, recomanat pel senyor Morrel, que n’ignorava el crim, va entrar com a comissionista en l’empresa d’un banquer espanyol. A l’època de la guerra d’Espanya, va encarregar-se d’una part del subministrament de l’exèrcit francès[33] i va fer diners. Aleshores va especular amb aquest primer capital i va triplicar-lo, quadruplicar-lo. Vidu de la filla del seu banquer, va casar-se amb una vídua, la senyora de Nargonne, filla del senyor de Servieux, camarlenc de rei actual, i que gaudeix de gran consideració. Ell s’havia fet milionari, els altres van fer-lo baró, de manera que, ara, és el baró Danglars, amb un palau al carrer de Mont-Blanc, deu cavalls als estables, sis lacais a l’avantcambra i no se quants milions a les seves caixes.

—Ah! —va exclamar el mossèn en un to singular—. ¿I es feliç?

—Ah, feliç! ¿Qui pot dir-ho, això? La desgràcia o la felicitat son secrets tancats entre parets, i, malgrat que les parets tinguin orelles, no tenen llengua. Si els diners donen la felicitat, Danglars es feliç.

—¿I Fernand?

—Fernand és un cas molt diferent!

—¿Com va poder fer fortuna, però, un pobre pescador català sense recursos ni educació? No ho entenc, ho confesso.

—A tothom li passa el mateix. Cal que hi hagi en la seva vida un secret estrany que ningú no sap.

—¿Quins esglaons visibles li han servit, però, per arribar a un posició tan elevada o a una fortuna tan gran?

—A totes dues, senyor, a totes dues. Té alhora fortuna i posició.

—Vostè vol encolomar-me una fantasia!

—El fet és que la cosa ho sembla d’allò mes, però, escolti’m i ho entendrà.

»Uns dies abans del retorn de Napoleó, Fernand havia estat reclutat. Els Borbons l’havien deixat ben tranquil als Catalans, però, quan l’emperador va tornar, van decretar una lleva extraordinària i Fernand es va veure obligat a presentar-se. També vaig fer-ho jo, però, com que era més vell que Fernand i acabava de casar-me amb la meva pobra dona, només van enviar-me al servei de costa.

»A Fernand van destinar-lo a un regiment de línia amb el qual va arribar a la frontera i va assistir a la batalla de Ligny.

»El vespre després de la batalla, Fernand estava de guàrdia a la porta d’un general que tenia contactes secrets amb l’enemic. Aquella mateixa nit el general havia d’unir-se als anglesos. Va proposar a Fernand que l’acompanyes, ell va acceptar, va abandonar el seu lloc i va seguir el general.

»El que hauria costat un consell de guerra a Fernand si Napoleó s’hagués mantingut al tron, va servir-li de recomanació amb els Borbons. Va tornar a França amb el grau de tinent, i, com que la protecció del general que té molta influencia no va faltar-li, l’any 1823, quan la guerra d’Espanya, és a dir quan Danglars s’arriscava a fer les primeres especulacions, ja havia ascendit a capità. Fernand era espanyol i van enviar-lo a Madrid per estudiar-hi l’estat d’opinió dels seus compatriotes. Va retrobar-hi Danglars va relacionar-s’hi, va prometre al seu general el recolzament dels reialistes de la capital i de les províncies, va rebre promeses, va contreure compromisos, va guiar el seu regiment per camins que només ell coneixia, per congosts guardats pels reialistes, i, en fi, va prestar uns serveis tan importants en aquella curta campanya, que després de la presa del Trocadero, van fer-lo coronel i va rebre la creu d’oficial de la Legió d’Honor amb el títol de comte.

—Destí, destí! —va murmurar el mossèn.

—Sí, però escolti, això no és tot. Acabada la guerra d’Espanya, la carrera de Fernand es trobava compromesa per la llarga pau que semblava que havia de regnar a Europa. L’únic conflicte era que Grècia s’havia rebel·lat contra Turquia i havia iniciat la guerra per la independència. Totes les mirades estaven pendents d’Atenes. Plànyer els grecs i recolzar-los estava de moda. Sense protegir-los obertament, el govern francès, com vostè sap tolerava que s’anés a prestar-los ajuda. Fernand va sol·licitar i va obtenir permís per anar a servir a Grècia, sempre, tanmateix, sota el control de l’exèrcit.

»Al cap d’un temps, es va saber que el comte de Morcerf, el nom que Portava, havia entrar al servei d’Alí Paixà amb el grau de general instructor.

»Com vostè sap, van matar Alí Paixà. Abans de morir, però, va recompensar els serveis de Fernand deixant-li una suma considerable amb la qual va tornar a França, on van confirmar-li el grau de tinent general».

—De manera que, avui…? —va preguntar el mossèn.

—De manera que, avui —va prosseguir Caderousse—, té un magnífic palau a Prís, al numero 27 del carrer Helder.

El mossèn va obrir la boca, va quedar-se un moment vacil·lant i finalment, fent un esforç per dominar-se, va preguntar:

—¿I Mercedes? M’han assegurat que havia desaparegut.

—Desaparegut, sí —va dir Caderousse—, com desapareix el sol, per sortir l’endemà encara més brillant.

—¿També ha fet fortuna? —va preguntar el mossèn amb un somriure irònic.

—A hores d’ara, Mercedes és una de les grans dames de París —respongué Caderousse.

—Continuï —va dir el mossèn—, em sembla que escolto el relat d’un somni. Jo mateix, però, he vist coses tan extraordinàries, que les que vostè m’explica em sorprenen menys.

—A la primeria, Mercedes va desesperar-se a causa del cop que va deixar-la sense Edmond. Ja li he parlat de les seves gestions amb el senyor de Villefort i del seu afecte pel pare de Dantès. Enmig de la desesperació, va colpir-la un altre dolor: la marxa de Fernand, a qui considerava un germà i del qual ignorava el crim.

»Fernand se’n va anar, Mercedes va quedar-se sola.

»Van escolar-se tres mesos entre llàgrimes, sense notícies d’Edmond ni de Fernand. Davant seu, només veia un vell que s’anava morint de desesperació.

»Un vespre, després de passar-se el dia, com acostumava a fer, asseguda a la cruïlla dels camins que van de Marsella als Catalans, va tornar a casa més abaltida que mai: ni l’amant ni l’amic apareixien per enlloc i no tenia notícies ni de l’un ni de l’altre.

»De cop i volta, va semblar-li sentir uns passos coneguts. Va girar-se amb ansietat, la porta va obrir-se i va aparèixer Fernand amb uniforme de sotstinent.

»No era ni de bon tros allò pel que ella plorava, però es tractava d’una part de la seva vida que tornava.

»Mercedes va agafar les mans de Fernand amb una emoció que ell va prendre per amor malgrat que només era l’alegria de no trobar-se sola al món i de reveure finalment un amic després d’aquelles llargues hores de tristesa solitària. A més, cal dir que, si bé no odiava Fernand, tampoc no l’estimava, això és tot. El cor de Mercedes l’ocupava un altre, però aquest altre estava absent, havia desaparegut, potser era mort… Aquesta última idea, que abans refusava si l’hi suggeria un altre, però que ara li venia tota sola al pensament, feia que Mercedes esclafís en sanglots i es retorcés les mans de dolor. D’altra banda, el vell Dantès no parava de dir-li: “El nostre Edmond és mort, perquè, si no fos així, tornaria amb nosaltres”.

»El vell va morir, com ja li he dit: si hagués viscut, potser Mercedes no hauria esdevingut mai la dona d’un altre, perquè el vell hauria estat allí per reprotxar-li la infidelitat. Fernand ho va comprendre. Quan va saber la mort de l’ancià, va tornar. Aleshores ja era tinent. El primer viatge, no havia parlat d’amor a Mercedes; el segon, va recordar-li que l’estimava. Ella va demanar-li tres mesos més per esperar i plorar Edmond».

—De fet —va dir el mossèn amb un somriure amarg—, allò sumava divuit mesos en total. ¿Què més pot demanar l’amant més adorat?

Després va murmurar les paraules del poeta anglès: «Frailty, thy name is woman![34]»

—Sis mesos més tard, van casar-se a l’església dels Accoules.

—La mateixa on ella havia de fer-ho amb Edmond —va murmurar el mossèn—; només canviava el promès, això és tot.

—Mercedes, doncs, va casar-se —va prosseguir Caderousse—, però, malgrat que semblava tranquil·la als ulls de tothom, va desmaiar-se quan passava per davant de la Réserve, on feia divuit mesos que s’havien celebrat les esposalles amb aquell que hauria sabut que encara estimava, si s’hagués atrevit a mirar-se al fons del cor.

»Més feliç, però no pas més tranquil (jo el vaig veure en aquella època i temia contínuament el retorn d’Edmond), Fernand va afanyar-se a endur-se la dona del país i d’exiliar-se ell mateix. Els guaitaven massa perills i massa records si es quedaven als Catalans. Van anar-se’n vuit dies després del casament.

—¿Va tornar a veure Mercedes, vostè? —va preguntar el capellà.

—Sí, quan la guerra d’Espanya, a Perpinyà, on Fernand l’havia deixat. Aleshores ella s’encarregava de l’educació del fill.

El mossèn va estremir-se.

—¿Del fill?

—Sí —va respondre Caderousse—, del petit Albert.

—¿Per instruir, però, aquell fill —va prosseguir el mossèn—, primer devia haver rebut educació ella, no? Em sembla haver sentit dir a Edmond que era la filla d’un simple pescador, bella, però inculta.

—Oh! Edmond coneixia tan poc la seva pròpia promesa! —va exclamar Caderousse—. Hauria pogut esdevenir reina, senyor, si la corona hagués de posar-se solament sobre els caps més bells i més intel·ligents. La seva fortuna i ella creixien alhora. Mercedes aprenia dibuix, aprenia música, ho aprenia tot. D’altra banda, entre vostè i jo, penso que ho feia per distreure’s, per oblidar, i que només es ficava tantes coses al cap per combatre el que tenia al cor. Ara, però, tot això ja deu ser aigua passada: sens dubte, la fortuna i els honors l’han consolada. És rica, és comtessa, i tanmateix…

Caderousse va callar.

—¿Tanmateix, què? —va preguntar el mossèn.

—Tanmateix, estic segur que no és feliç.

—¿Què li fa creure una cosa així?

—Doncs, bé, quan jo mateix vaig sentir-me massa desgraciat, vaig pensar que els vells amics m’ajudarien una mica. Vaig presentar-me a casa de Danglars, que ni solament em va rebre. Vaig anar a casa de Fernand, que va fer-me donar cent francs per un criat.

—¿Aleshores no va veure ni l’un ni l’altre?

—No, però la senyora de Morcerf sí que em va veure.

—¿Com va estar, això?

—Quan vaig sortir de casa seva, una borsa va caure’m als peus. Contenia vint-i-cinc lluïsos. Vaig aixecar ràpidament el cap i vaig veure Mercedes, que tancava la persiana.

—¿I el senyor de Villefort? —va preguntar el mossèn.

—Oh, ell no havia estat amic meu! No el coneixia i no havia de demanar-li res.

—¿I no sap què se’n va fer i el paper que va jugar en la desgràcia d’Edmond?

—No, solament sé que, al cap d’un temps d’haver-lo fet arrestar, va casar-se amb la senyoreta de Saint-Méran i se’n va anar de seguida de Marsella. Sens dubte, la fortuna deu haver-li somrigut igual que als altres; deu ser tan ric com Danglars i gaudir d’una consideració com la de Fernand. Només jo, ja ho veu, continuo sent pobre, miserable i oblidat de Déu.

—S’equivoca, amic meu —va dir el mossèn—. A vegades, quan la seva justícia descansa, pot semblar que Déu ha oblidat. Sempre arriba, però, un moment que se’n recorda, i vet aquí la prova.

Mentre deia això, el mossèn va treure’s el diamant de la butxaca i va allargar-lo a Caderousse.

—Tingui, amic meu, agafi’l, és per a vostè.

—¿Què? ¿Per a mi sol? —va exclamar Caderousse—. Ah, senyor! ¿No es tracta d’una broma?

—Aquest diamant s’havia de repartir entre els amics d’Edmond, però, d’amic, només en tenia un. Per tant, el repartiment és inútil. Agafi’l i vengui-se’l. Val cinquanta mil francs, l’hi repeteixo, i espero que aquesta quantitat servirà per treure’l, a vostè, de la misèria.

—Oh, senyor! —va fer Caderousse, allargant tímidament una mà mentre amb l’altra s’eixugava la suor que li perlejava el front—. Oh, senyor, no faci broma amb la felicitat o la desgràcia d’un home!

—Sé què és la felicitat i també la desesperació, i mai no jugaria amb aquests sentiments. Agafi’l, doncs. En compensació…

Caderousse, que ja tocava el diamant, va retirar la mà.

El mossèn va somriure.

—En compensació —va continuar—, doni’m la bossa de seda vermella que el senyor Morrel va deixar sobre la xemeneia del vell Dantès i que vostè m’ha dit que encara conserva.

Cada cop més sorprès, Caderousse va dirigir-se a un gran armari de roure, va obrir-lo i va donar al mossèn una bossa llarga, de seda vermella, envellida, amb dues anelles de coure, antany daurat.

El mossèn va agafar-la i, en canvi, va donar el diamant a Caderousse.

—Oh, senyor, vostè és un home de Déu —va exclamar Caderousse—, perquè ningú no sabia que Edmond li havia donat aquest diamant i se l’hauria pogut quedar.

«Bé —va dir-se el mossèn—, pel que sembla, tu ho hauries fet».

Va aixecar-se, va agafar el barret i els guants.

—¿De manera que tot el que m’ha dit és veritat i m’ho puc creure a ulls clucs?

—Miri, mossèn —va respondre Caderousse—: en aquell racó de paret, hi ha un crucifix beneït de fusta, i a sobre d’aquest bagul, els evangelis de la meva dona: obri el llibre i l’hi juraré a sobre, amb la mà allargada cap a la creu, per la salvació de la meva ànima i la meva fe de cristià, que li he dit les coses com van passar, i com l’àngel dels homes ho dirà a l’orella de Déu el dia del judici final!

—Està bé —va dir el mossèn, convençut pel to de Caderousse—, està bé, i que els diners li aprofitin! Adéu, me’n torno lluny dels homes que tant de mal es fan els uns als altres.

I el mossèn, desempallegant-se amb penes i treballs de les entusiàstiques efusions de Caderousse, va aixecar ell mateix la barra de la porta, va sortir, va pujar a cavall, saludà per última vegada el fondista, que es desfeia en sorollosos comiats, i se’n va anar per on havia vingut.

Quan Caderousse va girar-se, va veure darrere seu la Carconte, més pàl·lida i tremolosa que mai.

—¿És veritat el que he sentit?

—¿Que ens ha donat el diamant per a nosaltres sols? —va fer Caderousse, gairebé boig d’alegria.

—Sí.

—Veritat de la bona, mira’l.

La dona va mirar-lo un moment i després va dir amb veu sorda:

—¿I si fos fals?

Caderousse va empal·lidir i trontollà.

—Fals —va murmurar—, fals… ¿I per què aquest home hauria d’haver-me donat un diamant fals?

—Per assabentar-se del teu secret sense pagar-lo, imbècil!

Caderousse va quedar-se atordit un instant sota el pes de la sospita.

—Oh! —va dir mentre agafava el barret i se’l posava sobre el mocador vermell que duia lligat al cap—. De seguida ho sabrem.

—¿I com?

—A la fira de Béucaire. Hi ha joiers de París: vaig a ensenyar-los-el. Tu, dona, vigila la casa. Tornaré d’aquí a dues hores.

Caderousse va sortir com un llamp de la fonda i se’n va anar corrents en direcció contrària a la que havia agafat el desconegut.

—Cinquanta mil francs! —va murmurar la Carconte en quedar-se sola—. Són diners…, però tampoc cap fortuna!





XXVIII


Els registres de les presons

L’endemà del dia que havia tingut lloc, a la carretera de Belagarda a Béucaire, l’escena que acabem de narrar, un home de trenta a trenta-dos anys, vestit amb un frac blau cel, pantalons d’alanquins i armilla blanca, amb aspecte i accent britànics, va presentar-se al despatx de l’alcalde de Marsella.

—Senyor —digué—, sóc el representant de la casa Thomson i French, de Roma. Fa deu anys que treballem amb Morrel i fills, de Marsella. Tenim un centenar de milers de francs invertits en aquesta firma i estem una mica inquiets perquè es diu que hi ha el perill que faci fallida: vinc, doncs, expressament de Roma per demanar-ne informes.

—Senyor —li va respondre l’alcalde—, sé, efectivament, que fa quatre o cinc anys que la desgràcia sembla perseguir el senyor Morrel. Ha perdut quatre o cinc vaixells successivament i ha tingut tres o quatre fallides, però, malgrat que jo mateix en sóc creditor per un valor de deu mil francs, no em correspon donar cap informació sobre l’estat de la seva fortuna. Pregunti’m el que, com a alcalde, penso del senyor Morrel, i li respondré que és un home honrat fins a la rigidesa, i que, fins avui, ha complert els seus compromisos amb una exactitud perfecta. És tot el que li puc dir, senyor. Si vol saber més coses, adreci’s al senyor de Boville, inspector de presons, al carrer de Noailles, número 15. Crec que té invertits dos-cents mil francs a la casa Morrel, i, si hi ha alguna cosa a témer, com que aquesta suma és molt més considerable que la meva, probablement el trobarà més ben informat que jo sobre l’assumpte.

Va semblar que l’anglès apreciava aquesta suprema delicadesa, va saludar, va sortir i va dirigir-se, amb la manera típica de caminar dels fills de la Gran Bretanya, al carrer indicat.

El senyor de Boville era en un gabinet. En veure’l, l’anglès va fer un gest de sorpresa que semblava indicar que no era el primer cop que es trobava davant la persona a la qual anava a visitar. Pel que fa al senyor de Boville, estava tan desesperat que era evident que les seves facultats, concentrades en el pensament que llavors el preocupava, no deixaven a la seva memòria ni a la seva imaginació temps per perdre’s en el passat.

Amb la flegma de la seva nació, l’anglès va plantejar-li, si fa no fa en els mateixos termes, la pregunta que acabava de fer a l’alcalde de Marsella.

—Oh, senyor —va exclamar el senyor de Boville—, les seves temences són, malauradament, d’allò més justificades, i es troba davant d’un home desesperat. Tenia dos-cents mil francs invertits en la firma Morrel: la dot de la meva filla, que pensava casar d’aquí a quinze dies. Els diners eren reemborsables: cent mil el dia 15 d’aquest mes, cent mil el 15 del pròxim. Havia avisat el senyor Morrel que volia que el reemborsament es fes puntualment. I vet aquí, senyor, que se m’ha presentat fa amb prou feines mitja hora per dir-me que, si el seu vaixell, el Pharaon, no tornava abans del 15, es trobaria en la impossibilitat de pagar-me.

—Això, però —va dir l’anglès—, s’assembla molt a un ajornament.

—Digui, senyor, que això s’assembla més aviat a una fallida! —va exclamar el senyor de Boville, desesperat.

Va semblar que l’anglès reflexionava. Després va dir:

—¿El crèdit, doncs, li provoca temor?

—Més aviat el veig com una pèrdua.

—Doncs, bé, l’hi compro.

—¿Vostè?

—Sí, jo.

—¿Amb una rebaixa enorme, suposo?

—No. Per dos-cents mil francs. La nostra firma no fa aquesta mena de negocis —va dir l’anglès, rient.

—¿I el pagament…?

—Al comptat.

I l’anglès es va treure de la butxaca un feix de bitllets de banc, que podia equivaler al doble de la quantitat que el senyor de Boville tenia por de perdre.

Un llampec d’alegria va il·luminar-li el rostre. Tanmateix, va dominar-se i va dir:

—Senyor, he de prevenir-lo que, segons totes les probabilitats, no recuperarà ni el sis per cent d’aquesta suma.

—Això no m’afecta —va replicar l’anglès—, afecta en tot cas a la firma Thomson i French, per compte de la qual actuo. Potser tenen interès a accelerar la ruïna d’una casa rival. El que sé, senyor, és que estic preparat per donar-li els diners en canvi de la transferència del crèdit que vostè em farà. Només demanaré el meu corretatge.

—I tant, senyor! És d’allò més just! —va exclamar el senyor de Boville—. Habitualment, la comissió és d’un u i mig. ¿Vol el dos? ¿El tres? ¿El cinc? ¿En vol més? Parli.

—Senyor —va dir l’anglès, rient—, jo sóc com la casa per a la qual treballo: no faig aquesta mena de negocis. No. La meva comissió de corretatge és d’una altra mena.

—Parli, doncs, senyor, l’escolto.

—¿Vostè és inspector de presons?

—Fa més de catorze anys.

—¿Té registres d’entrada i de sortida?

—Sens dubte.

—¿Hi ha notes sobre els presoners afegides als registres?

—Cada pres té el seu dossier.

—Doncs, bé, senyor, jo vaig ser educat a Roma per un pobre diable de mossèn que va desaparèixer de cop i volta. Més tard, vaig saber que l’havien tancat al castell d’If, i voldria saber detalls sobre la seva mort.

—¿Com es deia?

—Mossèn Faria.

—Oh, el recordo perfectament —va exclamar el senyor de Boville—, estava boig.

—Això deien.

—Oh, segur que ho estava.

—És possible. ¿I quina mena de follia patia?

—Pretenia saber l’amagatall d’un tresor immens, i oferia quantitats delirants al govern si el posaven en llibertat.

—Pobre diable. ¿I va morir?

—Sí, senyor, fa uns cinc o sis mesos, pel febrer.

—Té bona memòria, per recordar així les dates.

—Recordo aquesta perquè la mort del pobre diable va anar acompanyada d’una circumstància singular.

—¿Es pot saber quina? —va preguntar l’anglès amb una expressió de curiositat que, a un observador atent, li hauria sobtat trobar en una cara tan flegmàtica.

—Oh, Déu meu, sí, senyor! La masmorra del mossèn es trobava a uns quaranta-cinc o cinquanta peus de la d’un antic agent bonapartista, un dels que més havien contribuït a la tornada de l’usurpador l’any 1815, un home molt decidit i molt perillós…

—Caram! —va fer l’anglès.

—Sí —va respondre el senyor de Boville—, jo mateix vaig tenir ocasió de veure’l, l’any 1816 o el 1817. Ningú no baixava a la seva cel·la sense un piquet de soldats. Va fer-me una impressió molt profunda i mai no n’oblidaré la cara.

L’anglès va somriure imperceptiblement.

—I diu, senyor, que entre les dues masmorres…

—Hi havia uns cinquanta peus, però sembla que Edmond Dantès…

—¿Aquell home perillós es deia així?

—Sí, senyor, Edmond Dantès. I sembla que s’havia procurat eines o n’havia fabricat, perquè van trobar un passadís pel qual els presos es comunicaven.

—¿I, sens dubte, havien cavat el passadís per evadir-se?

—Exactament. Per desgràcia per als presos, però, mossèn Faria va patir un atac de catalèpsia i va morir.

—Ja ho entenc, això degué parar en sec els projectes d’evasió.

—Pel que fa al mort, sí —va respondre el senyor de Boville—, però no pas per al viu. Al contrari, Dantès hi va veure la manera d’accelerar la fugida. Sens dubte, es pensava que enterraven en un cementiri ordinari els presos morts al castell d’If. Va transportar el difunt a la seva cel·la, va ocupar el lloc de mossèn Faria dins el sac on l’havien cosit i va esperar el moment de l’enterrament.

—Un sistema audaç i que demostrava cert valor —va comentar l’anglès.

—Oh, ja li he dit, senyor, que era un home molt perillós. Per sort, ell mateix va deslliurar el govern del temor que inspirava.

—¿I com va anar, això?

—¿Com? ¿No ho entén?

—No.

—El castell d’If no té cementiri: simplement, llencen els difunts al mar després de lligar-los als peus una bala de canó del trenta-sis.

—¿I bé? —va preguntar l’anglès com si la cosa li resultés difícil de copsar.

—Doncs, bé, van lligar-li una bala del trenta-sis als peus i van llençar-lo al mar.

—Ostres! —va exclamar l’anglès.

—Sí, senyor —va continuar l’inspector—. Suposo que es fa càrrec de la sorpresa del fugitiu quan va sentir-se precipitat des del cim de les roques. Hauria volgut veure-li la cara en aquell instant.

—Hauria estat difícil.

—No hi fa res —digué el senyor de Boville, a qui la certesa de recuperar els seus dos-cents mil francs posava de bon humor—. No hi fa res, me la imagino.

I va esclafir de riure.

—Jo també —va dir l’anglès.

I també va posar-se a riure, però com ho fan els anglesos; és a dir, amb la punta de les dents.

—De manera que el fugitiu va ofegar-se —va dir després de recobrar la sang freda del començament.

—Sense cap dubte.

—¿I el governador del castell va desempallegar-se alhora del furiós i del boig?

—Exactament.

—¿Van aixecar una acta de l’esdeveniment, suposo? —va preguntar l’anglès.

—Sí, sí, una acta de defunció. Pensi que els parents de Dantès, si en té, podien tenir interès a assegurar-se si era viu o mort.

—¿De manera que, ara, poden estar tranquils si hereten d’ell? És mort i ben mort.

—Oh, Déu meu, sí. I se’ls donarà el certificat quan vulguin.

—Així sigui —va dir l’anglès—. Tornem, però, als registres.

—És veritat. Aquesta història ens n’havia allunyat. Perdó.

—¿Perdó per què? ¿Per la història? En absolut. M’ha semblat curiosa.

—Ho és, en efecte. ¿Així, vol veure el que fa referència al pobre mossèn, que era la tendresa personificada?

—M’agradaria.

—Passi al meu despatx, li ensenyaré el que hi ha.

I van entrar al despatx del senyor Boville.

Tot s’hi trobava, efectivament, en un ordre perfecte: cada registre en el número corresponent, cada dossier a la seva carpeta. L’inspector va fer seure l’anglès a la seva butaca i va posar-li al davant el registre i el dossier relatiu al castell d’If, concedint-li tot el temps que volgués per fullejar-lo, mentre ell, assegut en un racó, llegia el diari.

L’anglès va localitzar fàcilment el dossier relatiu a mossèn Faria. Semblava, però, que la història que li havia contat el senyor de Boville li havia interessat vivament, perquè, després de consultar el que feia referència al mossèn, va continuar fullejant el registre fins que va arribar al lligall d’Edmond Dantès. Allí, va trobar cada cosa al seu lloc: denúncia, interrogatori, petició de Morrel, postil·la del senyor de Villefort. Va plegar d’amagat la denúncia i va ficar-se-la a la butxaca; va llegir l’interrogatori i va veure que el nom de Noirtier no hi figurava; va llegir la instància amb data del 10 d’abril de 1815, en la qual Morrel, seguint el consell del substitut, exagerava amb una excel·lent intenció, donat que aleshores regnava Napoleó, els serveis que Dantès havia prestat a la causa imperial, serveis que el certificat de Villefort feia indiscutibles. Aleshores ho va comprendre tot. Aquella instància adreçada a Napoleó, conservada per Villefort, havia esdevingut una arma terrible entre les mans del procurador del rei quan la segona restauració. Fullejant el registre, ja no el va sorprendre, doncs, gens ni mica el comentari afegit al nom:

Edmond Dantès; Bonapartista fanàtic; va prendre una part activa en el retorn de l’illa d’Elba. Cal mantenir-lo en secret absolut i estrictament vigilat.

Sota aquestes línies, amb una altra escriptura, hi posava:

Vista la nota anterior, no hi ha res a fer.

Ara bé, comparant la lletra del comentari afegit al nom amb la del certificat que figurava al peu de la instància de Morrel, va adquirir la certesa que totes dues eren de la mateixa mà, és a dir la de Villefort.

Quant a la nota, l’anglès va comprendre que devia haver estat consignada per algun inspector que devia haver tingut un interès passatger per la situació de Dantès, però que s’havia vist en la impossibilitat de tirar-lo endavant en veure l’informe que acabem de citar.

Com ja hem dit, l’inspector, per discreció i per no molestar l’alumne de mossèn Faria durant la recerca, s’havia allunyat i llegia el Drapeau blanc.

No va veure, doncs, com l’anglès plegava i es ficava a la butxaca la denúncia escrita per Danglars sota l’emparrat de la Réserve, que duia el segell de l’oficina de correus de Marsella, amb la data, 27 de febrer, i l’hora de la recollida, les 6 de la tarda.

Cal dir, però, que, si ho hagués vist, concedia molt poca importància a aquell paper i massa als seus dos-cents mil francs per oposar-se al que feia l’anglès, per incorrecte que fos.

—Gràcies —va dir aquest, tancant sorollosament el registre—. Ja tinc el que necessito. Ara em toca mantenir la meva promesa: faci’m una simple transferència del crèdit, reconegui haver-ne rebut l’import, i li abonaré la quantitat.

I va cedir el seu lloc a l’escriptori al senyor de Boville, que hi va seure sense formalitats i va apressar-se a fer la transferència demanada, mentre l’anglès comptava els bitllets al cantell de l’arxivador.





XXIX


La casa Morrel

Qualsevol que hagués abandonat Marsella uns quants anys abans, coneixent l’interior de la casa Morrel, i que hi hagués tornat a l’època en què nosaltres hi som, l’hauria trobat molt canviada.

En lloc de la sensació de vida, benestar i felicitat que exhala, per dir-ho així, una casa pròspera; en lloc de les cares alegres que apareixen darrere les cortines de les finestres, dels dependents enfeinats travessant els passadissos amb un llapis a l’orella; en lloc del pati enfarfegat de paquets on ressonen els crits i les riallades dels factors, hi hauria experimentat a cop d’ull una impressió indefinible de tristor i de mort. En el passadís desert i en el pati buit, dels nombrosos empleats que antany omplien les oficines, només en quedaven dos: l’un era un jove de vint-i-tres o vint-i-quatre anys, anomenat Emmanuel Raymond, enamorat de la filla del senyor Morrel i que s’havia quedat a la casa malgrat tot el que els seus pares havien arribat a fer per treure’l; l’altre, un vell caixer borni, a qui anomenaven Coclès. El malnom l’hi havien posat els joves que omplien abans el gran rusc brunzinaire, ara gairebé deshabitat, i havia substituït tan completament el seu, que, molt probablement, ni s’hauria girat si l’haguessin cridat pel nom real.

Coclès s’havia quedat al servei del senyor Morrel, i s’havia produït un canvi singular en la seva situació. El bon home havia ascendit a la categoria de caixer al mateix temps que descendia a la de criat.

Continuava sent, però, el Coclès de sempre: bo, pacient, lleial, però inflexible pel que feia a l’aritmètica, l’únic punt sobre el qual hauria plantat cara al món sencer, fins i tot al senyor Morrel, malgrat que només coneixia la taula de Pitàgores, que se sabia de memòria, però tan a fons que no hi havia manera d’enxampar-lo en cap error.

Enmig de la tristesa general que havia envaït la casa Morrel, Coclès era l’únic que s’havia mantingut impassible. Que ningú, però, ho interpreti malament: l’esmentada impassibilitat no provenia d’una manca d’afecte, sinó, ben al contrari, d’una convicció indestructible. Igual que, segons diuen, les rates deixen a poc a poc el vaixell condemnat pel destí a morir al mar, de manera que aquestes hostesses egoistes ja l’han abandonat completament quan lleva l’àncora, la multitud d’oficinistes i dependents que vivia de l’empresa de l’armador havia fugit dels despatxos i del magatzem. I Coclès els havia vist desaparèixer sense que ni li passés pel cap esbrinar-ne el motiu. Per a Coclès, com ja hem dit, tot es reduïa a una qüestió de números: al llarg dels vint anys que feia que treballava a la firma Morrel, sempre havia vist que els pagaments es feien amb una regularitat tan absoluta que no admetia que allò es pogués trencar i que els pagaments se suspenguessin, com un moliner que posseeix un molí mogut per les aigües d’un riu cabalós no admet que aquest pugui deixar de fluir. I, en efecte, fins aleshores res no havia fet trontollar aquella convicció. L’últim final de mes s’havia efectuat amb una puntualitat rigorosa. Coclès havia detectat un error de setanta cèntims comès pel senyor Morrel en perjudici seu, i ell, el mateix dia, havia portat els catorze sous d’excedent a l’armador, que els havia agafat amb un somriure trist i els havia deixat caure en un calaix gairebé buit, tot dient:

—Molt bé, Coclès, és vostè la perla dels caixers.

I Coclès s’havia retirat d’allò més satisfet, perquè un elogi del senyor Morrel, aquella perla de la gent honrada de Marsella, l’afalagava més que una gratificació de cinquanta escuts.

Tanmateix, a partir d’aquell final de mes tan victoriosament resolt, el senyor Morrel havia passat hores molt cruels. Per fer-hi front, havia reunit tots els seus recursos, i ell mateix, tement que el rumor de la seva mala situació no s’escampés per Marsella, havia fet un viatge a la fira de Béucaire per vendre algunes joies de la dona i la filla, i una part de la vaixella de plata. Mitjançant aquell sacrifici, l’honor de la firma Morrel encara havia aconseguit salvar-se. La caixa, però, havia quedat completament buida. El crèdit, esgarrifat pels rumors que corrien, s’havia retirat amb l’egoisme habitual, i per fer front als cent mil francs que calia reemborsar al senyor de Boville el 15 d’aquell mes, i als altres cent mil que vencien el 15 del mes següent, l’única esperança amb què comptava el senyor Morrel era la tornada del Pharaon, de la sortida del qual havien tingut notícies per un altre vaixell, que havia llevat l’àncora al mateix temps i que ja havia arribat a bon port.

Però aquest vaixell, procedent de Calcuta, com el Pharaon, ja feia quinze dies que havia arribat, mentre que no hi havia cap notícia de l’altre.

En aquest estat de coses, l’endemà d’haver tancat amb el senyor de Boville l’important negoci que hem explicat, l’enviat de la firma Thomson i French de Roma va presentar-se a casa del senyor Morrel.

El va rebre Emmanuel. El jove, a qui espantava cada cara desconeguda, perquè cadascuna d’elles anunciava un nou creditor inquiet que es presentava a demanar explicacions al propietari de la firma, va voler estalviar al patró la molèstia de la visita. Va preguntar al nouvingut què volia, però el desconegut va declarar que no tenia res a parlar amb el senyor Emmanuel i que volia veure el senyor Morrel en persona.

Sospirant, Emmanuel va cridar Coclès. El caixer va aparèixer i el jove va manar-li que acompanyés l’estranger a veure el senyor Morrel.

Coclès anava al davant, l’estranger el seguia.

A l’escala, van trobar una noia bufona de setze o disset anys, que va mirar el foraster amb inquietud.

Coclès no va adonar-se d’aquesta expressió del rostre de la jove, que, tanmateix, va semblar que no passava desapercebuda al desconegut.

—¿El senyor Morrel és al seu despatx, senyoreta Julie? —va preguntar el caixer.

—Sí, o almenys m’ho sembla —va dir la noia, dubtant—. Miri-ho primer, Coclès, i, si el pare hi és, anunciï el senyor.

—Anunciar-me seria inútil, senyoreta —va respondre l’anglès—, el senyor Morrel no coneix el meu nom. Només cal que aquest bon home li digui que sóc el representant de la firma Thomson i French, de Roma, amb la qual té tractes el pare de vostè.

La noia va empal·lidir i va continuar escales avall mentre Coclès i l’estranger seguien pujant.

La jove va entrar a l’oficina on es trobava Emmanuel, i Coclès, amb la clau que posseïa i que proclamava el seu privilegi d’entrar directament al despatx del patró, va obrir una porta situada en un racó del replà del segon pis, va introduir el foraster en una avantcambra, va obrir una segona porta, que va tancar darrere seu, i després de deixar sol un instant el representant de la casa Thomson i French, va reaparèixer i li va indicar que entrés.

L’anglès va fer-ho i va trobar el senyor Morrel assegut en una taula, pàl·lid davant les espantoses columnes del llibre de comptabilitat on era apuntat el passiu.

En veure l’estranger, va tancar el llibre, va aixecar-se, va oferir un seient al visitant i no va tornar a seure fins que el desconegut va fer-ho.

Catorze anys havien canviat molt el digne comerciant, que en tenia trenta-sis al començament d’aquesta història i ara fregava els cinquanta. Els cabells se li havien tornat blancs, arrugues de preocupació li solcaven el front, i, finalment, la mirada, antany tan ferma i decidida, havia esdevingut insegura i vaga, com si temés contínuament veure’s obligada a fixar-se en un pensament o en una persona.

L’anglès va mirar-lo amb curiositat, barrejada, evidentment, amb interès.

—¿Volia parlar amb mi, senyor? —va preguntar Morrel, el malestar del qual semblava redoblat per aquell examen.

—Sí, senyor. ¿Sap de part de qui vinc, oi?

—De part de Thomson i French, almenys això m’ha dit el meu caixer.

—Li ha dit la veritat, senyor. La casa Thomson i French havia de pagar a França, entre aquest mes i el següent, tres-cents mil o quatre-cents mil francs. Coneixent la rigorosa exactitud de vostè, la casa ha reunit totes les lletres amb la seva signatura i m’ha encarregat de cobrar-les a mesura que vencin per invertir els fons.

Morrel va amollar un profund sospir i va passar-se una mà pel front cobert de suor.

—¿Per tant, senyor, posseeix totes les lletres firmades per mi?

—Sí, senyor, per una quantitat bastant considerable.

—¿Quina? —va preguntar Morrel amb una veu que intentava que semblés tranquil·la.

—Primer de tot —digué l’anglès, traient-se uns papers de la butxaca—, aquí tinc un traspàs de dos-cents mil francs fet pel senyor de Boville, l’inspector de presons, a la nostra firma. ¿Reconeix deure aquesta suma al senyor de Boville?

—Sí, senyor, és una inversió al quatre i mig per cent, que va fer aviat farà cinc anys.

—¿Quan havia de reemborsar-la?

—La meitat, el quinze d’aquest mes, la resta el quinze del pròxim.

—Exacte. També tinc aquí trenta-dos mil cinc-cents francs en lletres signades per vostè i que ens han passat terceres persones.

—Les reconec —va dir Morrel, vermell a causa de la vergonya que li provocava el fet que, per primer cop en la seva vida, no podria fer honor a la seva firma—. ¿És tot?

—No, senyor, encara tinc, per a la fi del mes que ve, aquests valors que van passar-nos la casa Pascal i la casa Wild i Turner de Marsella: uns cinquanta-cinc mil francs. En total, dos-cents vuitanta-set mil cinc-cents francs.

És impossible descriure el patiment del desgraciat Morrel durant aquella enumeració.

—Dos-cents vuitanta-set mil cinc-cents francs! —va repetir maquinalment.

—Sí, senyor —va respondre l’anglès, i va continuar després d’un instant de silenci—. Ara bé, no li amagaré, senyor Morrel, que, deixant de banda la seva honestedat impecable fins al present, el rumor públic de Marsella diu que vostè no es troba en situació de fer front als seus afers.

Davant d’aquestes paraules gairebé brutals, Morrel va empal·lidir espantosament.

—Senyor —digué—, fa més de vint-i-quatre anys que vaig rebre aquesta casa de mans del meu pare, que l’havia dirigit durant trenta-cinc, i, fins ara, mai no s’ha presentat al cobrament una lletra signada per Morrel i fills que no hagi estat pagada.

—Sí, ja ho sé —va respondre l’anglès—. Però, d’home d’honor a home d’honor, parli amb franquesa, senyor: ¿pagarà aquestes amb la mateixa puntualitat?

Morrel va estremir-se i va mirar l’altre amb més seguretat que fins aleshores.

—A preguntes fetes amb tanta franquesa, cal respondre de la mateixa manera. Sí, senyor, pagaré si, com espero, el meu vaixell arriba a bon port, perquè la seva arribada em tornarà el crèdit que m’han tret els successius accidents dels quals he estat víctima. Ara bé, si, per desgràcia, aquest últim recurs amb el qual compto, em fallés…

Els ulls del pobre armador van omplir-se de llàgrimes.

—¿I si aquest últim recurs li fallés…? —va preguntar-li el seu interlocutor.

—Doncs, bé, senyor —va continuar Morrel—, resulta cruel dir-ho…, però, acostumat ja a la desgràcia, cal que m’acostumi també a la vergonya…: crec que em veuria obligat a fer suspensió de pagaments.

—¿No té amics que puguin ajudar-lo en aquestes circumstàncies?

Morrel va somriure amb tristesa.

—Vostè, senyor, sap perfectament que, en els negocis, no hi ha amics sinó competidors.

—És cert —va murmurar l’anglès—. ¿És a dir que només té una esperança?

—Només una.

—¿L’última?

—L’última.

—De manera que, si li falla…

—Estic perdut, senyor, completament perdut.

—Quan jo venia cap aquí, un vaixell entrava al port.

—Ja ho sé, senyor. Un jove que ha continuat sent-me fidel en la desgràcia, es passa una part del temps en un mirador situat dalt de tot de la casa, amb l’esperança de venir el primer a anunciar-me una bona notícia. He sabut per ell l’arribada d’aquest vaixell.

—¿I no és el seu?

—No, és de Bordeus, el Gironde, i també ve de l’índia, però no es tracta del meu.

—Potser ha sabut alguna cosa del Pharaon i li’n porta notícies.

—Cal que li digui, senyor, que em fa tanta por tenir notícies del meu veler com romandre en la incertesa. La incertesa suposa encara esperança.

I va afegir amb veu apagada:

—Aquest retard no és normal: el Pharaon va salpar de Calcuta el 5 de febrer, fa un mes llarg que hauria de ser aquí.

—¿Què és això? —va dir l’anglès, parant l’orella—. ¿Què significa aquest soroll?

—Oh, Déu meu, Déu meu! —va exclamar Morrel, empal·lidint—. ¿Què passa, ara?

En efecte, hi havia un gran estrèpit a l’escala: tothom anava i venia, fins i tot va esclatar un crit de dolor.

Morrel va aixecar-se per anar a obrir la porta, però van faltar-li les forces i va desplomar-se de nou a la butaca.

Els dos homes van quedar-se l’un enfront de l’altre: Morrel tremolant, l’anglès mirant-lo amb una expressió de profunda pietat. L’estrèpit havia cessat, però pareixia que Morrel esperés alguna cosa. El soroll tenia una causa i havia de tenir un efecte.

A l’estranger va semblar-li que algú pujava lentament per l’escala i que les passes de diverses persones s’aturaven al replà.

Van ficar una clau al pany de la primera porta, van sentir el grinyol dels golfos.

—Només dues persones tenen la clau d’aquesta porta —va murmurar Morrel—: Coclès i Julie.

Al mateix temps, va obrir-se la segona i van veure aparèixer la noia, pàl·lida i amb les llàgrimes regalimant-li galtes avall.

Morrel va aixecar-se tremolant i va recolzar-se als braços de la butaca perquè no hauria pogut mantenir-se dret. Volia preguntar, però li fallava la veu.

—Oh, pare! —va dir la noia, ajuntant les mans—. Perdona a la teva filla per fer de missatgera d’una mala notícia.

Morrel va posar-se esgarrifosament blanc. Julie se li va llançar als braços.

—Oh, pare, pare, valor!

—¿El Pharaon, doncs, ha naufragat? —va preguntar Morrel amb veu ofegada.

La noia no va respondre, però va fer un senyal afirmatiu amb el cap, recolzat al pit del pare.

—¿I la tripulació?

—Salvada —digué la noia—, salvada pel vaixell bordelès que acaba d’entrar al port.

Morrel va aixecar les mans cap al cel amb una expressió sublim de resignació i d’agraïment.

—Gràcies, Déu meu, almenys només em colpeges a mi.

Malgrat la seva flegma, l’anglès no va poder evitar que una llàgrima li mullés la parpella.

—Entreu —va dir Morrel—, entreu, perquè m’imagino que sou tots a la porta.

En efecte, amb prou feines acabava de pronunciar aquestes paraules, la senyora Morrel va entrar plorant; Emmanuel la seguia i, als fons de l’avantcambra, es veien les cares rudes de set o vuit mariners mig despullats.

En veure’ls, l’anglès va estremir-se, va fer un pas com si volgués anar cap a ells, però va contenir-se i va retrocedir al racó més fosc i més allunyat.

La senyora Morrel va anar a seure a la butaca i va agafar una mà del marit mentre Julie continuava recolzada al pit del pare. Emmanuel s’havia quedat al mig del despatx i semblava fer de lligam entre el grup de la família Morrel i els mariners que s’estaven a la porta.

—¿Com va passar?

—Acosti’s, Penelon —va dir Emmanuel—, i conti el succés.

Un vell mariner, colrat pel sol de l’equador, va avançar, tot prement nerviosament amb les mans les restes d’un barret.

—Bon dia, senyor Morrel! —digué, com si se n’hagués anat el dia abans de Marsella i tornés d’Ais o de Toló.

—Bon dia, amic meu! —li va respondre l’armador, sense poder evitar de somriure enmig de les llàgrimes—. ¿On és, però, el capità?

—Pel que fa al capità, senyor Morrel, va quedar-se malalt a Palma; si Déu vol, però, no serà res i el veurà arribar d’aquí a pocs dies tan bé de salut com vostè o jo.

—Molt bé… Ara parli, Penelon —digué el senyor Morrel.

Penelon va passar-se de la galta dreta a la galta esquerra el tabac de mastegar, va posar-se una mà davant la boca, va llançar a l’avantcambra un raig de saliva negrenca, va avançar un peu i, balancejant-se sobre els malucs, va dir:

—Llavors, senyor Morrel, ens trobàvem si fa no fa entre el cap Blanc i el cap Bojador, navegant amb una bona brisa sud-sudoest, després de patir vuit dies de calma, quan el capità Gaumard se m’acosta, perquè cal aclarir que jo anava al timó, i em diu: «¿Què li semblen els núvols que s’aixequen allà lluny, a l’horitzó, oncle Penelon?».

»Precisament jo me’ls mirava aleshores.

»—¿Què en penso, capità? Doncs, que pugen més de pressa que no cal i que són més negres que no convé a uns núvols que no tinguessin males intencions.

»—Opino el mateix —va dir el capità—, i, per si de cas, vaig a prendre les meves precaucions. Tenim massa veles per al vent que farà de seguida… Ep! Plegueu les sobregonetes i arrieu el petifloc!

»Va anar-hi d’un fil. Amb prou feines havien executat l’ordre, el vent va empaitar-nos i el vaixell va començar a bandejar.

»—Bé! —va dir el capità—. Encara tenim massa drap, carregueu la vela gran!

»Al cap de cinc minuts, ho havien fet i ja navegàvem amb la trinqueta, les gàbies i els perroquets.

»—I bé, Penelon —va dir-me el capità—, ¿per què mou el cap així?

»—Doncs, perquè jo, si fos de vostè, no em quedaria aquí.

»—Crec que tens raó, oncle, tindrem una ventada.

»—¿Què diu, capità? —vaig exclamar—. Tant de bo que allò que passa allà lluny fos només una ventada! O jo no hi entenc gens ni mica o allò és una tempesta de categoria!

»Vull dir que vèiem venir el vent com la pols a Montredon. Per sort, se les tenia amb un entès.

»—Amarreu dos risos a les gàbies! —cridà el capità—. Amolleu les bolines, braça al vent, recolliu les gàbies, carregueu els palanquins sobre les vergues».

—En aquells paratges, no n’hi havia prou amb això —digué l’anglès—. Jo hauria agafat quatre risos i m’hauria desempallegat de la trinqueta.

Aquella veu ferma, sonora i inesperada va estremir tothom. Penelon va fer visera amb les mans i va mirar la persona que controlava amb tant d’aplom la maniobra del seu capità.

—Encara vam fer una cosa millor, senyor —digué el vell mariner amb un cert respecte—, perquè vam carregar la cangrea i vam posar la barra al vent per córrer davant la tempesta. Deu minuts més tard, vam carregar les gàbies i navegàvem sense veles.

—El vaixell era massa vell per arriscar-se així —va dir l’anglès.

—Precisament això ens va perdre. Al cap de dotze hores de trontollar de mala manera, va declarar-se una via d’aigua.

»—Penelon —va dir-me el capità—, em sembla que ens enfonsem, amic meu; dóna’m, doncs, el timó i baixa a la cala.

»Li dono la barra, baixo. Ja hi havia tres peus d’aigua. Pujo cridant: A les bombes, a les bombes! Ah, ja era massa tard! Vam posar-nos a la feina, però em sembla que, com més en trèiem, més n’hi havia.

»—A fe meva —vaig dir al cap de quatre hores de feina—, si ens enfonsem de totes totes, deixem-nos enfonsar! Només mors una vegada!

»—¿Aquest és l’exemple que dones, oncle Penelon? —va preguntar-me el capità—. Espera’t, doncs, espera’t!

»Va anar a buscar un parell de pistoles a la cabina.

»—Al primer que deixi la bomba —va dir—, li foradaré la closca!».

—Bé —va dir l’anglès.

—No hi ha res com les bones paraules per donar-te valor —va continuar el mariner—, sobretot si tenim en compte que, mentrestant, el temps s’havia esclarit i el vent havia caigut. També és veritat que l’aigua continuava pujant. No molt, potser dues polzades per hora, però, en fi, pujava. Dues polzades per hora, veieu, sembla poca cosa. Tanmateix, en dotze hores, són vint-i-quatre polzades, i vint-i-quatre polzades fan dos peus. Dos peus afegits als tres que ja teníem, són cinc. I quan un vaixell té cinc peus d’aigua al ventre, pot passar per hidròpic.

»—Bé —va dir el capità—, ja n’hi ha prou, i el senyor Morrel no podrà reprotxar-nos res: hem fet tot el que hem pogut per salvar el vaixell. A la xalupa, nois, i de pressa!

—Escolti, senyor Morrel —va continuar Penelon—, nosaltres estimàvem molt el Pharaon, però, per molt que el mariner s’estimi el seu vaixell, encara s’estima més la pell. No ens ho vam fer dir dues vegades. Mentrestant, el vaixell es queixava i semblava dir-nos: «Aneu-vos-en, aneu-vos-en!». I no mentia el pobre Pharaon, el sentíem enfonsar-se literalment sota els nostres peus. De manera que, en un instant, vam arriar la xalupa i vam embarcar-hi els vuit.

»El capità va baixar-hi l’últim, o més aviat no: no va baixar perquè no volia abandonar el vaixell i vaig ser jo qui va agafar-lo amb un braçat i vaig llançar-lo als companys. Després vaig saltar jo. Just a temps. Quan acabava de fer-ho, el pont es va trencar amb un espetec que semblava una andanada d’una nau de quaranta-vuit canons.

»Deu minuts més tard, va enfonsar-se de proa, a continuació de popa, i després es va posar a girar sobre ell mateix com un gos que vol agafar-se la cua. Finalment, adéu-siau, brrrrrum!… Tot es va acabar, el Pharaon ja no hi era!

»Pel que fa a nosaltres, vam passar-nos tres dies sense beure ni menjar. Ja parlàvem, doncs, de fer a la sort qui serviria d’aliment als altres, quan vam albirar el Gironde: vam fer-li senyals, ens van veure, van venir cap a nosaltres, van enviar-nos la xalupa i ens van recollir. Vet aquí el que va passar, senyor Morrel, paraula d’honor, paraula de mariner! ¿No és veritat, vosaltres?

Un murmuri general d’aprovació va indicar que el narrador havia reunit tots els vots pel que feia a la veritat de fons i al pintoresquisme dels detalls.

—Bé, amics meus —va dir el senyor Morrel—, sou bona gent i jo ja sabia per endavant que, en les meves desgràcies, l’únic culpable és el meu destí. És la voluntat de Déu, no pas culpa dels homes. Acceptem la voluntat del Senyor. Bé, ¿quina paga us dec?

—Oh, bah! No parlem d’això, senyor Morrel.

—Al contrari, parlem-ne —va dir l’armador amb un somriure trist.

—Doncs, bé, ens deu tres mesos… —va dir Penelon.

—Coclès, pagui dos-cents francs a cadascun d’ells. En uns altres temps, amics meus —va dir Morrel—, hauria afegit: i doni dos-cents francs més a cadascun com a gratificació. Però els temps són dolents i els pocs diners que em queden ja no em pertanyen. Perdoneu-me, doncs, i no m’estimeu menys per culpa d’això.

Penelon va fer una ganyota d’entendriment, va girar-se cap als seus companys, va bescanviar algunes paraules amb ells i va tornar.

—Pel que fa a això, senyor Morrel —va dir, passant-se el tabac de mastegar a l’altra banda de la boca i llançant un segon raig de saliva a l’avantcambra, que va anar a fer joc amb el primer—, pel que fa a això…

—¿Pel que fa a què?

—Als diners…

—¿Sí?

—Doncs, bé, senyor Morrel, els companys diuen que, de moment, en tindran prou amb cinquanta francs per cap i que ja s’esperaran per cobrar la resta.

—Gràcies, amics meus, gràcies —va exclamar el senyor Morrel, d’allò més emocionat—, sou tots unes bones persones, però preneu els diners, preneu-los, i si trobeu una bona feina, agafeu-la; sou lliures.

L’última part de la frase va produir un efecte prodigiós sobre els dignes mariners. Van mirar-se els uns als altres amb cara d’astorament. Penelon, va quedar-se sense respiració i va estar a punt d’empassar-se el tabac; per sort, va posar-se a temps la mà a la gola.

—¿Què diu, senyor Morrel? —va preguntar amb veu escanyada—. ¿Ens acomiada? ¿Està, doncs, descontent de nosaltres?

—No, fills meus —li respongué l’armador—, no estic descontent de vosaltres, ben al contrari. No us acomiado. ¿Què voleu, però? Ja no tinc vaixells i ja no necessito mariners.

—¿Que ja no té vaixells? —digué Penelon—. Doncs, bé, ja en farà construir d’altres. Esperarem. Ja sabem què és passar-ne de verdes i de madures.

—Ja no tinc diners per fer construir vaixells, Penelon —va dir l’armador amb un trist somriure—, i no puc acceptar la vostra oferta malgrat que és molt generosa.

—Doncs, bé, si no té diners no cal que ens pagui, farem com el pobre Pharaon, navegarem sense veles, això és tot.

—Prou, prou, amics meus —va dir Morrel, trasbalsat per l’emoció—. Aneu, ens retrobarem en temps millors. Emmanuel, acompanyi’ls i vigili que es faci el que he dit.

—Si més no, a reveure, ¿oi, senyor Morrel? —va preguntar Penelon.

—Sí, amics meus, almenys això espero, aneu.

Va fer un gest a Coclès, que va sortir el primer. Els mariners van seguir-lo, i Emmanuel va seguir els mariners.

—Ara —va dir l’armador a la dona i la filla—, deixeu-me sol un moment, he de parlar amb aquest senyor.

I va assenyalar amb la mirada el representant de la casa Thomson i French, que s’havia quedat dret i immòbil en un racó durant tota l’escena, en la qual només havia pres part amb les poques paraules que hem reproduït.

Les dues dones van aixecar els ulls cap a l’estranger, a qui havien oblidat completament, i van retirar-se. Quan sortien, però, la noia va adreçar-li una mirada sublim de súplica a la qual ell va respondre amb un somriure que, a un observador fred, li hauria estranyat veure aparèixer en aquelles fesomies de glaç. Els homes van quedar-se sols.

—Bé, senyor —digué Morrel, deixant-se caure a la butaca—, ho ha vist tot, ho ha sentit tot, no cal que li expliqui res.

—He vist, senyor —va dir l’anglès—, que ha patit una nova desgràcia, immerescuda com les altres, i això m’ha confirmat en el desig d’ajudar-lo.

—Oh, senyor! —va exclamar Morrel.

—A veure —va continuar l’estranger—, jo sóc un dels seus principals creditors, ¿no?

—És almenys qui té els valors de venciment més proper.

—¿Vol un ajornament del pagament?

—Un ajornament podria salvar el meu honor i, en conseqüència, la meva vida.

—¿Quant de temps vol?

Morrel va dubtar.

—Dos mesos —digué.

—Bé, li’n dono tres.

—¿Creu, però, que la casa Thomson i French…?

—Estigui tranquil, senyor, això és cosa meva. ¿Avui som 15 de juny?

—Sí.

—Doncs bé, renovi’m totes aquestes lletres per al 5 de setembre. I el 5 de setembre, a les onze del matí —en aquell moment, el rellotge tocava les onze—, em presentaré aquí.

—L’esperaré —digué Morrel—. Li pagaré o seré mort.

Va dir les últimes paraules en veu tan baixa que l’estranger no les va poder sentir.

Van renovar les lletres, van esquinçar les velles, i el pobre armador va trobar-se almenys amb tres mesos de coll per reunir els seus últims recursos.

L’anglès va rebre les gràcies amb la flegma característica de la seva nació i va acomiadar-se de Morrel, que, beneint-lo, va acompanyar-lo fins a la porta.

A l’escala, va trobar Julie. La noia feia veure que baixava, però, en realitat, l’esperava.

—Oh, senyor! —va exclamar, ajuntant les mans.

—Senyoreta —li digué l’estranger—, un dia rebrà una carta signada… Sindbad el Marí… Faci punt per punt tot el que hi digui malgrat que li sembli estrany.

—Sí, senyor —va respondre Julie.

—¿M’ho promet?

—L’hi juro.

—Bé! Adéu, senyoreta. Continuï sent una filla tan bona i santa com fins ara, i estic convençut que Déu la recompensarà donant-li Emmanuel per marit.

Julie va llençar un petit xiscle, va posar-se vermella com un tomàquet i va agafar-se a la barana per no caure.

L’estranger va continuar el seu camí, fent-li un petit senyal d’adéu.

Al pati, va trobar Penelon. El mariner tenia un cartutx de cent francs la mà i semblava que no s’acabava de decidir a emportar-se’ls.

—Vingui, amic meu —li digué l’anglès—, he de parlar amb vostè.





XXX


El cinc de setembre

L’ajornament concedit pel representant de la casa Thomson i French, quan Morrel menys s’ho esperava, va semblar-li al pobre armador un d’aquests canvis de sort que anuncien a l’home que la desgràcia, finalment, ha deixat d’aferrissar-se amb ell. El mateix dia, va contar a la filla, a la dona i a Emmanuel el que li havia passat, i una mica d’esperança, si no de tranquil·litat, va tornar a la família. Desgraciadament, però, Morrel no tenia solament tractes amb la casa Thomson i French, que s’havia mostrat tan comprensiva amb ell. Com ell mateix havia dit, en el món del comerç, no hi amics sinó rivals. Quan hi pensava a fons, no arribava a entendre la generosa conducta dels senyors Thomson i French. Només se l’explicava atribuint a la firma un càlcul intel·ligentment egoista: val més sostenir un home que ens deu gaire-be tres-cents mil francs i recuperar-los al cap de tres mesos, que accelerar-ne la ruïna i obtenir només el sis o el vuit per cent del capital.

Dissortadament, bé per odi, bé per ceguesa, no tots els creditors de Morrel van fer-se la mateixa reflexió; fins i tot alguns van pensar el contrari. Les lletres signades per Morrel van ser presentades, per tant, al cobrament amb un rigor escrupolós, i, gràcies a l’ajornament concedit per l’anglès, Coclès va pagar-les al comptat. El caixer va continuar, doncs, instal·lat en la seva calma fatídica. Només el senyor Morrel va adonar-se amb terror que, si hagués hagut de reemborsar, el dia 15, els cinquanta mil francs del senyor de Boville i el 30, els trenta-dos mil cinc-cents en lletres, per als quals, com per a la inversió de l’inspector de presons, havia obtingut l’ajornament, hauria estat perdut aquell mateix mes.

L’opinió general dels comerciants de Marsella era que, esclafat per aquell seguit de desgracies, Morrel no podria sortir-se’n. La sorpresa, doncs, va ser grossa quan es va veure que, a final de mes, complia amb la puntualitat de sempre. Malgrat això, però, ningú no va recobrar la confiança, i tothom va posposar al proper final de mes la fallida de l’infortunat armador.

El mes va escolar-se per a Morrel enmig d’esforços increïbles per reunir tots els seus recursos. Abans, les seves lletres eren acceptades amb confiança, fossin de la data que fossin, i fins i tot anaven buscades. Aleshores va intentar negociar-ne a noranta dies, però els bancs van refusar-les. Per sort, podia comptar encara amb algunes entrades. Aquestes van realitzar-se i Morrel va trobar-se un cop més en condicions de fer front als seus compromisos a la darreria de juliol.

D’altra banda, ningú no havia tornat a veure a Marsella el representant de Thomson i French; havia desaparegut un dia o dos després de la visita a l’armador. Ara bé, com que només s’havia entrevistat amb l’alcalde, l’inspector de presons i el senyor Morrel, el seu pas no havia deixat cap rastre, tret del record diferent que n’havien conservat aquestes tres persones. Quant als mariners del Pharaon, pel que semblava, havien trobat alguna feina, perquè també havien desaparegut.

El capità Gaumard, refet de la indisposició que l’havia retingut a Palma, va tornar. No gosava presentar-se a casa del senyor Morrel, però aquest va assabentar-se’n de l’arribada i va anar ell mateix a veure’l. Pel relat de Penelon, el digne armador ja coneixia la valerosa conducta del capità durant el sinistre, i va intentar consolar-lo. També va portar-li la paga, que el capità Gaumard no s’hauria atrevit a anar a cobrar.

Mentre baixava per l’escala, el senyor Morrel va trobar Penelon, que pujava. Pel que semblava, Penelon havia fet bon ús dels diners, ja que portava un vestit nou de trinca. En veure’l, el digne timoner va semblar atabalar-se força, va retrocedir al racó més allunyat del replà, va passar-se alternativament d’esquerra a dreta i de dreta a esquerra el tabac de mastegar, va fer uns ulls com unes taronges i només va respondre amb una pressió tímida a l’encaixada que el senyor Morrel va oferir-li amb la seva cordialitat habitual. L’armador va atribuir l’atabalament de Penelon a l’elegància de la indumentària: era evident que el bon home s’havia pogut permetre un luxe semblant perquè ja havia trobat feina a bord d’un altre vaixell, i la vergonya li venia del fet de no haver portat dol, per dir-ho així, gaire temps pel Pharaon. Potser fins i tot es trobava allí per explicar la seva bona sort a capità Gaumard i fer-li alguna proposició de part del nou patró.

—Bona gent —va dir Morrel mentre s’allunyava—, tant de bo el vostre nou amo us estimi tant com jo us estimava, i tingui més sort que jo…!

Agost va transcórrer mentre Morrel provava sense descans de recobrar l’antic crèdit o de guanyar-se’n un de nou. El dia 20, va saber-se a Marsella que l’armador havia ocupat un seient a la diligència, i tothom va dir-se aleshores que, com que a la darreria de mes tindria lloc la suspensió pagaments, Morrel se n’havia anat per no assistir-hi i que havia delegat aquell acte cruel en el seu encarregat, Emmanuel, i en Coclès, el caixer. Contra totes les previsions, però, el 30 d’agost, la caixa va obrir-se com de costum. Coclès va aparèixer darrere la reixa, tranquil com el just d’Horaci, va examinar amb l’atenció habitual les lletres que li presentaven i, també amb l’exactitud de sempre, va pagar-les totes. Van haver-hi fins i tot dos reemborsaments previstos pel senyor Morrel, i que Coclès va abonar amb la mateixa puntualitat que els pagarés personals de l’armador. Ningú no entenia res, i, amb la tenacitat característica dels profetes de males notícies, s’ajornava la fallida a la fi de setembre.

Morrel va arribar el dia 1: la família l’esperava amb una gran ansietat; d’aquell viatge a París havia de sortir l’últim camí de salvació. Morrel havia pensat en Danglars, ara milionari i abans el seu deutor, perquè era per recomanació de l’armador que l’antic comptable havia entrat al servei del banquer espanyol on havia començat la seva immensa fortuna. Avui, es deia, Danglars tenia sis o vuit milions i un crèdit il·limitat; sense treure’s ni un escut de la butxaca, podia salvar Morrel: només havia de garantir un préstec i Morrel estava salvat. Feia temps que l’armador havia pensat en ell, però hi ha repulsions instintives que no pots controlar, i havia tardat tant com havia pogut a recórrer a aquell mitjà suprem. I no s’havia equivocat, perquè havia tornat destrossat per la humiliació d’un refús.

Tanmateix, de tornada, Morrel no havia proferit ni una queixa ni una recriminació. Havia abraçat plorant la dona i la filla, havia allargat una mà amistosa a Emmanuel, s’havia tancat al despatx del segon pis i havia cridat Coclès.

—Aquesta vegada —havien dit les dones a Emmanuel—, estem perduts.

Després, en un breu conciliàbul entre elles, havien acordat que Julie escriuria al seu germà, de guarnició a Nimes, perquè es presentés immediatament a Marsella.

Les pobres dones s’adonaven instintivament que necessitaven totes les seves forces per aguantar el cop que els amenaçava.

D’altra banda, Maximilien Morrel, malgrat que amb prou feines tenia vint-i-dos anys, gaudia d’una gran influència sobre el pare.

Era un jove ferm i recte. Quan havia arribat el moment d’escollir una carrera el seu pare no havia volgut imposar-li un futur i havia consultat els gustos del jove Maximilien. El noi havia declarat aleshores que volia seguir a carrera militar. En conseqüència, havia fet uns estudis excel·lents, havia entrat per oposició a l’Escola Politècnica, i n’havia sortit sotstinent del 53 de línia. Feia un any que tenia aquell grau i li havien promès que el farien tinent a la primera ocasió, en el regiment, Maximilien era citat com un rígid observador no solament de les obligacions imposades als soldats, sinó també dels deures proposats a l’home, i li deien l’estoic. No cal dir que molts dels qui li aplicaven l’epítet, el repetien sense haver-lo entès, ni solament sabien què significava.

Aquest era el jove l’ajuda del qual reclamaven la mare i la germana per sostenir-les en les greus circumstàncies que s’adonaven que anaven a travessar.

No s’havien equivocat pel que feia a la gravetat del moment, perquè, un instant després que el senyor Morrel entrés al despatx amb Coclès, Julie va veure sortir aquest molt pàl·lid, tremolós i amb la cara trasbalsada.

Va voler preguntar-li quan passava pel seu costat, però el bon home va continuar escala avall amb una precipitació que no li era habitual, limitant-se a exclamar tot aixecant els braços al cel:

—Oh, senyoreta, senyoreta, quina desgràcia tan espantosa! Mai no m’hauria imaginat una cosa així!

Al cap d’un moment, Julie va veure’l pujar un altre cop, carregat amb dos o tres gruixuts llibres de comptabilitat, una cartera i una bossa amb diners.

Morrel va consultar els llibres, va obrir la cartera, va comptar els diners.

Els recursos ascendien a uns sis mil o vuit mil francs, les entrades fins al 5, a quatre mil o cinc mil. Això feia, com a màxim, un actiu de catorze mil francs per fer front a un pagament de dos-cents vuitanta-set mil cinc-cents francs. No n’hi havia ni per oferir un acompte.

Tanmateix, quan va baixar per dinar, Morrel semblava força tranquil. Aquesta calma va espantar més les dues dones que l’abaltiment més profund.

Morrel tenia el costum de sortir després de dinar, anava a prendre cafè al cercle dels Foceus i a llegir-hi el «Sémaphore». Aquell dia, no va fer-ho i va pujar de nou al despatx.

Quant a Coclès, semblava absolutament embajanit. Durant una part del dia, s’havia estat al pati, assegut en una pedra, sense barret i sota un sol de trenta graus.

Emmanuel intentava tranquil·litzar les dones però no se’n sortia. El jove estava massa al corrent dels afers de la casa per no veure que una gran catàstrofe planava sobre la família Morrel.

Va fer-se de nit: les dues dones havien vetllat, esperant que, en baixar del despatx, Morrel entraria a veure-les. Tanmateix, van sentir-lo passar per davant de la porta, accelerant el pas per por que no el cridessin.

Van parar l’orella: va entrar a la seva habitació i va tancar la porta per dintre.

La senyora Morrel va enviar la filla a dormir. Una mitja hora després que Julie es retirés, la dona va aixecar-se, va treure’s les sabates i va esmunyir-se pel passadís per veure pel forat del pany què feia el marit.

Al passadís, va veure retirar-se una ombra: era Julie, que, també inquieta, havia precedit la mare.

La noia va acostar-se a la senyora Morrel.

—Escriu —va dir.

Totes dues s’havien entès sense paraules.

La senyora Morrel va guaitar pel forat del pany. Efectivament, el marit escrivia. Ella, però, va observar una cosa que la noia no havia vist: ho feia sobre paper oficial.

Se li va acudir la terrible idea que estava redactant el testament. Va estremir-se de cap a peus, però va tenir la força de no dir res.

L’endemà, el senyor Morrel semblava completament tranquil. Va estar-se al despatx com feia habitualment; també com de costum va baixar a dinar. Després, però, va fer seure la filla al seu costat, va abraçar-la i va prémer força estona el cap de la noia contra el seu pit.

Al vespre, Julie va dir a la mare que, malgrat que el pare semblava tranquil, ella s’havia adonat que el cor li bategava amb violència.

Els dos dies següents van escolar-se d’una manera semblant. El 4 de setembre al vespre, el senyor Morrel va demanar a la filla la clau del despatx.

Julie va estremir-se, va trobar la petició sinistra. ¿Per què el pare li demanava una clau que ella sempre havia tingut i que només li prenia, de criatura, quan volia castigar-la?

La noia va mirar-lo.

¿Què he fet malament —va preguntar-li—, perquè em prengui aquesta clau?

—Res, filla meva —li va respondre el desgraciat Morrel, a qui aquella pregunta tan simple va omplir-li els ulls de llàgrimes—, res, però la necessito.

Julie va fingir que la buscava.

—Dec haver-me-la deixat a l’habitació.

I va sortir. En lloc d’anar, però, al dormitori, va baixar corrents a consultar a Emmanuel.

No li torni la clau —li va dir aquest—, i, demà al matí, si és possible, no el deixi sol.

Va tractar de fer-li unes preguntes, però, o bé el noi no sabia res més, o no volia dir-ho.

La senyora Morrel va passar-se la nit del 4 al 5 de setembre amb l’orella collada a la porta. Va sentir el marit anar agitadament amunt i avall per l’habitació fins a les tres del matí.

Fins aleshores, Morrel no va ficar-se al llit.

Les dues dones van passar la nit plegades. Des del vespre, esperaven Maximilien.

A les vuit, el senyor Morrel va entrar a la seva habitació. Estava tranquil, però la cara, pàl·lida i desfeta, reflectia l’agitació de la nit.

Les dones no van gosar preguntar-li si havia dormit bé.

Morrel va mostrar-se bondadós amb la dona i més paternal que mai amb la filla. No es cansava de mirar i besar la pobra criatura.

Julie va recordar la recomanació d’Emmanuel i va voler seguir el pare quan sortia, però ell va rebutjar-la amb suavitat:

Queda’t al costat de la mare.

Julie volia insistir.

T’ho mano.

Era la primera vegada que li deia una cosa semblant, però va fer-ho amb un accent paternal tan tendre, que Julie no va gosar fer un pas.

Va quedar-se clavada, dreta, immòbil i muda. Al cap d’un instant, la porta va obrir-se de nou, Julie va sentir que algú l’abraçava i que una boca li feia un petó al front.

Va obrir els ulls i va llançar una exclamació d’alegria.

—Maximilien, germà! —va exclamar.

En sentir el crit, la senyora Morrel va entrar i va llançar-se als braços del fill.

—¿Què passa, mare? —va preguntar el jove, mirant alternativament les dues dones—. La seva carta m’ha espantat i he vingut tan de pressa com he pogut.

—Julie —digué la senyora Morrel mentre feia un gest al xicot—, vés a dir al pare que Maximilien acaba d’arribar.

La noia va sortir corrents, però, al primer esglaó de l’escala, va trobar un home amb una carta a la mà.

—¿És vostè la senyoreta Julie Morrel? —va preguntar-li amb un accent italià molt pronunciat.

—Sí, senyor —va respondre Julie, balbucejant—, però ¿què vol? No el conec.

—Llegeixi aquesta carta —va dir l’home allargant-li un sobre.

La noia l’hi va treure de les mans.

Després, va obrir-lo ràpidament i va llegir:

Vagi ara mateix a l’avinguda de Meilhan, a la casa número 15, demani al porter la clau del cinquè, entri-hi, agafi la bossa de seda vermella que veurà a la lleixa de la xemeneia, i porti-la al seu pare.

És important que la rebi abans de les onze.

Vostè em va prometre obeir-me cegament, li recordo la promesa.

SINDBAD EL MARÍ.



La noia va llançar un crit d’alegria, va aixecar la vista per interrogar el missatger, però havia desaparegut.

Va fixar de nou la vista sobre la carta per rellegir-la i va veure que hi havia un post scriptum.

Va llegir:

És important que porti a terme aquesta missió en persona i sola. Si hi va acompanyada o es presenta algú que no sigui vostè, el porter respondrà que no sap de què li parlen.

El post scriptum va significar un fre per a l’alegria de la noia. ¿No havia de témer res? ¿No li paraven alguna trampa? La seva innocència li permetia ignorar els perills que podia córrer una noia de la seva edat, però no cal conèixer el perill per sentir por, i hem de destacar una cosa: precisament els perills desconeguts són els que inspiren els terrors més intensos.

Julie vacil·lava, va decidir demanar consell.

Estranyament, però, no va adreçar-se ni a la mare ni al germà, sinó a Emmanuel.

Va baixar i va contar-li el que havia passat el dia que el representant de la casa Thomson i French havia vingut a veure el pare. Va explicar-li l’escena de l’escala, li repetí la promesa que havia fet i va ensenyar-li la carta.

—Cal anar-hi, senyoreta —li digué Emmanuel.

—¿Anar-hi? —va murmurar Julie.

—Sí, jo l’acompanyaré.

—¿Que no ha vist que he de fer-ho tota sola?

—I hi anirà tota sola, però jo l’esperaré a la cantonada del carrer del Museu. Si tarda i em sento inquiet, aniré a buscar-la, i pobres dels qui vostè em digui que té alguna queixa! Li’n responc!

—¿Per tant, Emmanuel —va preguntar la noia, encara vacil·lant—, opina que he d’acceptar la invitació?

—Sí. ¿No li ha dit el missatger que es tractava de la salvació del pare?

—¿Al capdavall, però, quin perill corre?

Emmanuel va vacil·lar un instant, però el desig de fer prendre una decisió a la noia va acabar guanyant.

—Escolti —li digué—, ¿avui és 5 de setembre, no?

—Sí.

—A les onze, el seu pare ha de pagar gairebé tres-cents mil francs.

—Sí, ja ho sabem.

—Doncs, bé —digué Emmanuel—, a la caixa, només n’hi ha ni quinze mil.

—¿Aleshores, què passarà?

—Passarà que, si, avui, abans de les onze, el seu pare no ha trobat algú que l’ajudi, al migdia es veurà obligat a declarar-se en fallida.

—Oh, vingui, vingui! —va exclamar la noia, emportant-se el xicot amb ella.

Mentrestant, la senyora Morrel ho havia explicat tot al fill.

El jove sabia que, com a conseqüència de les successives desgràcies patides pel pare, les despeses de la casa havien estat considerablement retallades, però ignorava que les coses haguessin arribat en aquell punt.

Va quedar-se aclaparat.

Després, va sortir de cop del pis, va tirar escales amunt ràpidament perquè es pensava que el pare era al despatx, però va trucar-hi en va.

Quan encara es trobava a la porta, va sentir que s’obria la del pis, va girar-se i va veure el pare. En lloc de pujar directament al despatx, el senyor Morrel havia anat a la seva habitació, de la qual no havia sortit fins aleshores.

El senyor Morrel va llançar un crit de sorpresa en veure Maximilien. Ignorava l’arribada del jove. Va quedar-se immòbil, prement amb el braç esquerre un objecte que mantenia amagat sota el redingot.

Maximilien va llançar-se als braços del pare. De cop, però, va retrocedir, deixant només la mà dreta sobre el pit del progenitor.

—Pare —va dir, posant-se pàl·lid com la mort—, ¿per què portes un parell de pistoles sota el redingot?

—Oh, temia que passaria això! —va dir Morrel.

—Pare, pare, en nom del cel —va exclamar el jove—, ¿què vols fer amb aquestes armes?

—Maximilien —va respondre Morrel, mirant el fill de fit a fit—, ets un home, i un home d’honor. Vine, t’ho explicaré.

I va pujar amb pas segur al despatx mentre Maximilien el seguia, vacil·lant.

Morrel va obrir la porta i va tancar-la de nou darrere Maximilien. Després, va travessar l’avantcambra, va acostar-se a l’escriptori, deixà les pistoles en un cantó de la taula i va indicar al fill amb un dit un llibre de comptabilitat obert.

Hi havia consignat l’estat exacte de la situació.

Al cap de mitja hora, Morrel havia de pagar dos-cents vuitanta-set mil cinc-cents francs.

En total, en tenia quinze mil dos-cents cinquanta-set.

—Llegeix —digué Morrel.

El jove va fer-ho i va quedar-se un moment com esclafat.

Morrel no deia res. ¿Què hauria pogut afegir a l’inexorable veredicte dels números?

—¿I ha fet tot el que ha pogut, pare —va dir el jove al cap d’un instant—, per afrontar aquesta desgràcia?

—Sí.

—¿No compta amb cap altre ingrés?

—No.

—¿Ha esgotat tots els recursos?

—Tots.

—¿I, d’aquí a mitja hora, el nostre nom quedarà deshonrat?

—La sang renta el deshonor —digué Morrel.

—Té raó, pare, i el comprenc.

I va afegir, allargant la mà cap a les pistoles:

—N’hi ha una per a vostè i una altra per a mi. Gràcies!

Morrel va agafar-li la mà.

—¿I la teva mare, i la teva germana…? ¿Qui les mantindrà?

Un estremiment va recórrer el jove de cap a peus.

—¿S’adona que em demana que visqui, pare?

—Sí, t’ho demano, perquè és el teu deure. Tens un esperit tranquil i fort, Maximilien… No ets un home corrent. No et mano res, no t’ordeno res, solament et dic: examina la situació com si no t’afectés, i jutja-la.

El jove va reflexionar un moment. Després, els seus ulls van reflectir una expressió de resignació sublim. Amb un moviment lent i trist, va limitar-se a treure’s de l’uniforme les insígnies del seu grau.

—Molt bé, pare —digué, allargant-li la mà—, mori en pau, jo viuré! Morrel va intentar agenollar-se davant del fill, Maximilien va abraçar-lo i els dos nobles cors van bategar plegats un instant.

—¿Cal que et digui que no és culpa meva? —digué Morrel.

Maximilien va somriure.

—Ja ho sé, pare: vostè és la persona més honrada que mai he conegut.

—Bé, ja està tot dit. Ara torna al costat de la mare i la teva germana.

—Pare —va dir el jove, fent una genuflexió—, beneeixi’m!

Morrel va agafar el cap del fill amb les mans, va acostar-se’l i va besarlo diverses vegades.

—Oh, sí —digué—, et beneeixo en nom meu i en el de tres generacions d’homes irreprotxables. Escolta el que et diuen amb la meva veu: l’edifici que la desgràcia ha destruït, pot reconstruir-lo la providència. En veure’m morir així, els més inexorables tindran pietat de mi. Potser et donaran, a tu, el temps que m’han refusat a mi. Intenta aleshores que la paraula infame no sigui pronunciada. Posa mans a l’obra, treballa, fill, lluita amb ardor i coratge. Passeu, la teva mare, la teva germana i tu, amb l’estrictament necessari perquè, dia a dia, els béns de les persones de qui sóc deutor fructifiquin en les teves mans. Pensa que serà un gran dia, un dia solemne, el de la rehabilitació, quan, en aquest mateix despatx, puguis dir: el meu pare va morir perquè no podia fer el que jo faig avui; però va morir tranquil i serè perquè sabia que jo ho faria per ell.

—Oh, pare, pare —va exclamar el jove—, si malgrat tot poguessis viure!

—Si visqués, tot canviaria; si visqués, l’interès es transformaria en dubte, la pietat en aferrissament; si visqués, seria solament l’home que va faltar a la seva paraula, que no va complir els seus compromisos, en fi, un bancarroter. Si moro, en canvi, pensa-hi, Maximilien, el meu cadàver només serà el d’un home honest desgraciat. Viu, els meus millors amics evitaran casa meva; mort, tot Marsella m’acompanyarà plorant a l’última morada. Si visc, tu t’avergonyiràs del meu nom; si moro, aixecaràs el cap ben alt i podràs dir: «Sóc el fill d’aquell que es va matar perquè, per primer cop, es va veure obligat a faltar a la seva paraula».

El jove va gemegar però va semblar resignat. Era la segona vegada que la seva raó, no pas el seu cor, es deixava convèncer.

—I ara —digué Morrel—, deixa’m sol i prova d’allunyar les dones.

—¿No vol tornar a veure la meva germana? —va preguntar-li Maximilien.

En aquella entrevista, el jove veia una última i sorda esperança. Per això la proposava.

El senyor Morrel va moure el cap.

—L’he vist aquest matí i ja li he dit adéu.

—¿No vol fer-me cap altra recomanació, pare? —va preguntar Maximilien amb veu alterada.

—Sí, una de sagrada.

—Digui.

—La casa Thomson i French és l’única que, per humanitat, o potser per egoisme, però no em correspon a mi llegir en el cor de les persones, ha tingut pietat de mi. El seu representant, el que, d’aquí a deu minuts, es presentarà a cobrar l’import d’una lletra de dos-cents vuitanta-set mil cinc-cents francs, va oferir-me un ajornament de tres mesos sense que jo l’hi demanés. Vull que aquesta casa sigui la primera que recobri els diners i que aquest home sigui sagrat per a tu.

—Sí, pare —digué Maximilien.

—I ara, adéu una vegada més. Vés-te’n, necessito estar sol. Trobaràs el testament al secreter del meu dormitori.

El jove va quedar-se dret i inert. Volia obeir, però no podia.

—Escolta, Maximilien —li digué el pare—, imagina’t que sóc militar, com tu, que he rebut l’ordre de conquerir una posició i tu saps que moriré conquerint-la, ¿no em diries el que em deies fa un instant: endavant, pare, perquè, si no ho fa, quedarà deshonrat i val més la mort que la vergonya?

—Sí, sí —va respondre el fill, abraçant-lo convulsivament—, endavant, pare.

I va sortir ràpidament del despatx.

Morrel va quedar-se un instant dret i amb els ulls clavats a la porta. Després va allargar la mà, va trobar el cordó d’una campaneta i va estirar-lo.

Al cap d’un instant, va aparèixer Coclès.

Coclès no era la mateixa persona, aquells tres dies de certesa l’havien destrossat. La idea que la casa Morrel anava a fer suspensió de pagaments l’aclaparava més que si li haguessin caigut vint anys a sobre de cop.

—Estimat Coclès —li digué Morrel en un to impossible de transcriure—, tu et quedaràs a l’avantcambra. Quan el senyor que va venir fa tres mesos, ja saps qui vull dir, el representant de la firma Thomson i French, arribi, avisa’m.

Coclès no va respondre. Va moure el cap afirmativament, va anar a seure a l’avantcambra i va esperar.

Morrel va desplomar-se de nou al seient. Va mirar el rellotge de paret. Li quedaven set minuts, allò era tot. Va semblar-li que les manetes es movien a una velocitat increïble.

Es impossible expressar el que aleshores, en aquell moment suprem, passava pel cap d’aquell home, encara jove, que, com a conseqüència d’un raonament potser fals, però almenys especiós, anava a separar-se d’allò que més estimava al món i a abandonar la vida, que tenia, per a ell, tota la dolçor de la família. Per fer-se’n una idea, hauria calgut veure-li el front cobert de suor i tanmateix resignat, i els ulls plens de llàgrimes, però alçats cap al cel.

Les manetes del rellotge continuaven avançant, les pistoles es trobaven carregades. Va allargar la mà, va agafar-ne una i va murmurar el nom de la filla.

Després va deixar l’arma mortal, va agafar la ploma i va escriure unes quantes paraules.

Va semblar-li que no s’havia acomiadat com calia de la seva criatura estimada.

A continuació va girar-se cap al rellotge. Ja no comptava els minuts sinó els segons.

Amb la boca entreoberta i els ulls clavats a les manetes, va agafar de nou la pistola. Va estremir-se en sentir el soroll que va fer quan va armar-la.

Aleshores va sentir una suor més freda al front, una angoixa més terrible va encongir-li el cor.

Va sentir grinyolar els golfos de la porta de l’escala.

Com s’obria després la del despatx.

Al rellotge, anaven a tocar les onze.

Morrel no va girar-se, esperava que Coclès li digués:

«El representant de la casa Thomson i French».

Va acostar-se l’arma a la boca…

De sobte, va sentir un crit: era la veu de la filla.

Va girar-se i va veure Julie, la pistola li va caure de les mans.

—Pare! —va cridar la noia sense alè i gairebé boja d’alegria—. Salvat! Vostè està salvat!

I va llançar-se-li als braços, ensenyant-li una bossa de seda vermella que portava a la mà.

—¿Salvat, filla meva? ¿Què vols dir?

—Sí, salvat! Miri. Miri.

Morrel va agafat la bossa i va estremir-se, perquè un vague record va fer-li a la memòria que l’objecte li havia pertangut.

En una banda, hi havia la lletra de dos-cents vuitanta-set mil cinc-cents francs.

Estava pagada.

A l’altra, va trobar un diamant de la grossària d’una avellana, amb tres paraules escrites sobre un trosset de pergamí:

«Dot de Julie».

Morrel va passar-se la mà pel front: creia que somiava.

Aleshores al rellotge van tocar les onze.

Va sentir les campanades com si cada cop del martell d’acer li vibrés al cor.

—A veure, filla, explica’t. ¿On has trobat aquesta bossa?

—En una casa de l’avinguda de Meilhan, al número 15, a la lleixa de la xemeneia d’una habitació petita i pobra del cinquè pis.

—Però no et pertany! —va exclamar Morrel.

Julie va allargar-li la carta rebuda al matí.

—¿Hi has anat sola? —va preguntar-li Morrel després de llegir-la.

—M’acompanyava Emmanuel, pare. Havia d’esperar-me a la cantonada del carrer del Museu, però, cosa estranya, quan hi he tornat, ell ja no hi era.

—Senyor Morrel! —va cridar una veu a l’escala—. Senyor Morrel!

—És la seva veu —digué Julie.

Al mateix temps, Emmanuel va entrar amb la cara trasbalsada per l’alegria i l’emoció.

—El Pharaon! —va exclamar—. El Pharaon!

—¿El Pharaon? ¿Que t’has tornat boig, Emmanuel? ¿Que no saps que va naufragar?

—El Pharaon, senyor! Avisen que el Pharaon entra al port!

Morrel va tornar a desplomar-se a la cadira, li faltaven les forces: la seva intel·ligència refusava admetre aquella sèrie d’esdeveniments increïbles, inaudits, fabulosos.

Aleshores va entrar el fill.

—Pare —va exclamar Maximilien—, ¿per què em deia que havíem perdut el Pharaon? El guaita acaba d’avisar que entra al port.

—Amics meus —va dir Morrel—, si això fos veritat, caldria creure en un miracle de Déu! Impossible, impossible!

Allò que també era real i no menys increïble, era la bossa que tenia a les mans, la lletra pagada, el magnífic diamant.

—¿Què significa això del Pharaon, senyor? —va preguntar Coclès.

—Anem, fills meus —va dir Morrel, aixecant-se—, anem a veure-ho i que Déu tingui pietat de nosaltres si és una falsa notícia.

Van baixar. A mitja escala, els esperava la senyora Morrel; la pobra dona no s’havia atrevit a pujar.

En un moment van arribar a la Canebière.

Al port, hi havia una gernació.

La multitud va deixar pas a Morrel.

—El Pharaon, el Pharaon! —deia tothom.

Efectivament, cosa meravellosa, inaudita: davant la torre de Saint-Jean, un vaixell amb les paraules «Pharaon, Morrel i fills, de Marsella», escrites a la popa amb lletres blanques, absolutament idèntic a l’altre i carregat també de cotxinilla i d’anyil, llançava l’àncora i recollia les veles. Des del pont, el capità Gaumard donava ordres, i mestre Penelon feia senyals al senyor Morrel.

Ja no hi havia cap mena de dubte: els sentits n’eren testimonis i deu mil persones confirmaven el testimoniatge.

Mentre Morrel i el seu fill s’abraçaven a l’escullera enmig dels aplaudiments de tota la ciutat, testimoni del prodigi, un home amb la cara mig coberta per una barba negra, i que, amagat darrere la garita d’un sentinella, contemplava l’escena entendrit, va murmurar:

—Sigues feliç, cor noble; sigues beneït per tot el bé que has fet i que encara faràs, i que el meu agraïment romangui a l’ombra com la teva bona acció.

I amb un somriure que revelava alegria i felicitat, va abandonar l’indret on era amagat, i, sense que ningú se n’adonés, perquè tothom estava pendent de l’esdeveniment del dia, va baixar per una de les petites escales que serveixen de desembarcador i va cridar tres vegades:

—Jacopo! Jacopo! Jacopo!

Aleshores va acostar-se una xalupa, que va rebre’l a bord i va portar-lo a un iot magníficament ormejat, al pont del qual va enfilar-se amb l’agilitat d’un mariner. Des d’allí, encara va mirar un altre cop Morrel, que, plorant d’alegria, distribuïa encaixades cordials a tota aquella gernació, i donava les gràcies amb una vaga mirada el benefactor desconegut el qual semblava buscar al cel.

—I ara —va dir el desconegut—, adéu bondat, humanitat, agraïment… Adéu a tots els sentiments que obren el cor! He substituït la providència per recompensar els bons…, que el Déu venjador em cedeixi el seu lloc per castigar els malvats!

Després de dir això, va fer un senyal, i, com si l’hagués estat esperant per llevar àncores, el iot va salpar immediatament.





XXXI


Itàlia. Sindbad el Marí

Al començament de l’any 1838, es trobaven a Florència dos joves de la societat més elegant de París, el vescomte Albert de Morcerf i el baró Franz d’Épinay. Havien acordat que anirien a passar el carnaval a Roma, on Franz, que feia gairebé quatre anys que vivia a Itàlia, faria de cicerone d’Albert.

Com que passar el carnaval a Roma no és cosa fàcil, sobretot quan no tens habitació a la plaça del Popolo o a Campo Vaccino, van escriure al senyor Pastrini, propietari de l’hotel de Londres, a la plaça d’Espanya, per pregar-li que els reservés un apartament confortable.

El senyor Pastrini els va respondre que ja només disposava de dues habitacions i un gabinet al secondo piano i que els ho oferia per la mòdica retribució d’un lluís diari. Els joves van acceptar. Després, volent aprofitar el temps que li quedava, Albert se’n va anar a Nàpols. Pel que fa a Franz, va quedar-se a Florència.

Després de gaudir uns dies de la vida que proporciona la ciutat dels Mèdicis, passejar per aquell edèn anomenat les Casines i ser rebut a les mansions dels magnífics hostes que fan els honors de Florència, se li va acudir, com que ja havia visitat Còrsega, bressol de Bonaparte, anar a veure l’illa d’Elba, la gran residència de Napoleó.

Una tarda, doncs, va deslligar una petita barca de l’anell de ferro on es trobava amarrada al port de Livorno, va estirar-s’hi al fons a sobre de l’abric i va limitar-se a dir als mariners: «A l’illa d’Elba!».

La barca va abandonar el port com un ocell marí abandona el niu, i, l’endemà, va desembarcar Franz a Portoferraio.

El jove va travessar l’illa imperial seguint les restes que el pas del gegant hi ha deixat, i va anar a embarcar a Marciana.

Dues hores després d’haver deixat la costa, va desembarcar a la Pianosa, on l’esperaven, deien, bandades infinites de perdius roges.

La caça va ser un desastre. Franz va matar amb prou feines unes quantes perdius flaques, i, com tots els caçadors que s’han cansat sense profit, va tornar a embarcar de força mal humor.

—Ah, si volgués, excel·lència —li va dir el patró—, faria una bona caça!

—¿On?

—¿Veu aquella illa? —va continuar el patró, allargant un dit cap al sud i mostrant-li una massa cònica que sortia del mar, tenyit d’un anyil bellíssim.

—Sí, ¿quina és?

—L’illa de Montecristo —va respondre el livornès.

—Però no tinc permís per caçar-hi.

—No el necessita, és una illa deserta.

—Ah, redéu! —va exclamar el jove—. Una illa deserta al mig de la Mediterrània és una cosa curiosa.

—I també natural, excel·lència. L’illa és un munt de roques, i, potser en tota la seva extensió, no hi ha ni una vessana de terra laborable.

—¿A qui pertany?

—A la Toscana.

—¿Quina mena de caça hi trobaré?

—Milers de cabres salvatges.

—Que viuen llepant les pedres —va dir Franz amb un somriure incrèdul.

—No. Brostegen els brucs, les murtres i els llentiscles que creixen entre les roques.

—¿I on dormiré?

—A terra, a les coves, o a bord, a sobre de l’abric. D’altra banda, si vol, excel·lència, podem anar-nos-en immediatament després de la caça. Com sap, naveguem a vela tant de dia com de nit, i, si no podem fer servir la vela, tenim els rems.

Com que encara tenia temps abans de reunir-se amb el seu company i no havia de preocupar-se per l’allotjament a Roma, va acceptar la proposta de rescabalar-se de la primera cacera.

Davant la seva resposta afirmativa, els mariners van intercanviar algunes paraules en veu baixa.

—¿Eh, què passa? —va preguntar-los—. ¿Hi ha alguna novetat? ¿Ha sorgit alguna impossibilitat?

—No —va respondre el patró—, però hem de prevenir-lo d’un risc, excel·lència.

—¿Quin?

—Com que Montecristo és una illa deshabitada i, a vegades, serveix d’escala als contrabandistes i pirates que vénen de Còrsega, Sardenya o Àfrica, si un signe qualsevol delata que hem fet estada a l’illa, ens veurem obligats, quan tornem a Livorno, a fer una quarantena de sis dies.

—Diable! Això ho capgira tot! ¿Sis dies? Són els que Déu va necessitar per crear el món. Resulta una mica llarg, fills meus.

—¿Qui dirà, però, que sa excel·lència ha estat a Montecristo?

—Oh, jo no, per descomptat! —va exclamar Franz.

—I nosaltres tampoc —digueren els mariners.

—En aquest cas, anem a Montecristo.

El patró va dirigir la maniobra, van posar proa a l’illa i la barca va començar a navegar en aquella direcció.

Franz va deixar que acabessin l’operació, i, quan van agafar el nou rumb, la brisa va inflar la vela i els quatre mariners van tornar als seus llocs, tres al davant i un al timó, va reprendre la conversa.

—Em sembla que acaba de dir-me, benvolgut Gaetano —digué al patró—, que l’illa de Montecristo serveix de refugi als pirates. Em sembla una caça ben diferent de les cabres.

—És la veritat, excel·lència.

—Coneixia l’existència dels contrabandistes, però em semblava que, després de la presa d’Alger i la destrucció de la regència, els pirates només existien a les novel·les de Cooper i del capità Mayrat.

—Doncs, s’equivocava, excel·lència. Amb els pirates passa com amb els bandits, que tothom considera exterminats pel papa Lleó XII, però que encara assalten cada dia els viatgers fins i tot a les mateixes portes de Roma. ¿No ha sentit a dir que, fa amb prou feines sis mesos, van desvalisar l’encarregat de negocis de França a la Santa Seu, a cinc-centes passes de Velletri?

—I tant!

—Doncs, bé, si visqués a Livorno com nosaltres, excel·lència, s’assabentaria de tant en tant que un petit vaixell carregat de mercaderies o que un bonic iot anglès, esperats a Bastia, Portoferraio o Civitavecchia, no han arribat, sense que se sàpiga què se n’ha fet. Sens dubte, deuen haver-se destrossat contra un escull. Doncs, bé, l’escull que han trobat és una barca baixa i estreta, tripulada per set o vuit homes, que els han sorprès una nit fosca i tempestuosa en doblar algun illot deshabitat i salvatge, de la mateixa manera que els bandolers aturen i saquegen una diligència en un racó del bosc.

—Però, en fi —va prosseguir Franz, que continuava estirat al fons de la barca—, ¿com és que els qui pateixen un accident semblant no se’n queixen? ¿Com és que no cau sobre aquests pirates la venjança del govern francès, del sard o del toscà?

—¿Per què? —va dir Gaetano amb un somriure.

—Sí: ¿per què?

—Perquè, primer, els pirates transporten del vaixell o del iot a la barca tot el que és bo d’agafar; després lliguen els tripulants de peus i mans, els encorden al coll una bala de canó del 24, fan un forat del diàmetre d’un barril a la quilla de la nau capturada, pugen al pont, tanquen les escotilles i se’n tornen a la seva barca. Al cap de deu minuts, el vaixell comença a queixar-se i a gemegar, i s’enfonsa a poc a poc. Primer se submergeix d’una banda, a continuació de l’altra; després torna a la superfície, per tornar a enfonsar-se cada vegada una mica més. De cop i volta, ressona un espetec semblant a una canonada; és l’aire que rebenta el pont. Aleshores el vaixell es debat com algú que s’ofega, fent-se cada cop més feixuc. Aviat, l’aigua, massa comprimida a les cavitats, surt per totes les obertures, com les columnes líquides que llençaria pels narius un catxalot gegantesc. I, després d’una última ranera, gira sobre ell mateix i s’enfonsa, obrint a l’abisme un gran embut, que fa voltes un instant, s’omple a poc a poc i acaba per desaparèixer completament, de manera que, al cap de cinc minuts, caldria l’ull de Déu per anar a buscar el vaixell desaparegut al fons d’aquest mar tan calmós.

I el patró va afegir amb un somriure:

—¿Comprèn ara per quina raó el vaixell no torna a port i la tripulació no presenta cap denúncia?

Si Gaetano li hagués contat allò abans de proposar l’expedició, és probable que Franz s’ho hauria pensat dues vegades a l’hora d’emprendre-la; però ja havien sortit i va semblar-li que recular seria una covardia. Franz era una d’aquestes persones que no busquen el perill, però que, si l’ensopeguen, mantenen una sang freda inalterable per combatre’l; un d’aquests homes de voluntat tranquil·la, que consideren el risc com l’adversari d’un duel: en calculen els moviments, n’estudien la força, cedeixen quan cal per reprendre alè però no tant com per semblar covards, i, que, abastant amb una mirada tots els seus avantatges, maten amb un sol cop.

—Bah! —va respondre—. He travessat Sicília i Calàbria, he navegat dos mesos per l’arxipèlag toscà, i mai no he vist ni l’ombra d’un bandit ni d’un pirata.

—No he dit això per fer-lo renunciar al projecte, excel·lència —va dir Gaetano—. M’ha preguntat i li he respost, això és tot.

—Sí, benvolgut Gaetano, i la seva conversa és d’allò més interessant, i, com que vull gaudir-ne com més estona millor, anem a Montecristo.

S’acostaven ràpidament al final del viatge, el vent era fresc i la barca navegava a sis o set milles per hora. A mesura que s’hi acostaven, l’illa semblava sortir del si del mar, i, a través de la límpida atmosfera de les últimes clarors del dia, s’albirava l’amuntegament de roques, apilades com les bales de canó en un arsenal, en els intersticis de les quals era visible la vermellor dels brucs i la verdor dels arbres. Quant als mariners, malgrat que semblaven perfectament tranquils, era evident que estaven alerta i que escrutaven amb la mirada el vast mirall sobre el qual lliscaven, on només algunes barques de pescadors, amb les seves veles blanques, apareixien a l’horitzó, balancejant-se com gavines a la cresta de les onades.

Es trobaven només a unes quinze milles de Montecristo quan el sol va començar a amagar-se darrere l’illa de Còrsega, les muntanyes de la qual apareixien a la dreta, retallant contra el cel un fosc fistó dentat. La massa de pedres, semblant al gegant Adamastor, amb la part superior daurada, s’aixecava, amenaçadora, davant la barca, a la qual tapava el sol. L’ombra va pujar a poc a poc del mar i va semblar que perseguia l’últim reflex del dia que anava a apagar-se. Finalment, el raig lluminós va ser rebutjat fins al cim del con, on va aturar-se un instant com el plomall flamejant d’un volcà.

Finalment l’ombra, sempre ascendent, va envair progressivament el cim com havia fet amb la base, i l’illa va convertir-se en una muntanya grisa, que s’enfosquia cada cop més. Al cap de mitja hora, ja era de nit.

Feliçment, els mariners es trobaven en els seus paratges habituals i coneixien fins la roca més petita de l’arxipèlag toscà; si no, Franz, enmig de la profunda obscuritat que embolcallava la barca, no s’hauria sentit tan tranquil. Còrsega havia desaparegut completament, la mateixa illa de Montecristo s’havia tornat invisible, però els mariners semblaven gaudir, com el linx, de la facultat de veure-hi a les fosques, i el pilot, que s’estava al governall, no demostrava cap mena de vacil·lació.

Aproximadament una hora després de la posta del sol, a Franz, va semblar-li observar una massa fosca a un quart de milla a l’esquerra, però resultava impossible distingir què era. Per por de provocar la hilaritat dels mariners si prenia algun núvol flotant per la terra ferma, va guardar silenci. De cop i volta, però, una gran claror va aparèixer a la costa: la terra podia semblar un núvol, però el foc no era cap meteor.

—¿Què és aquesta llum? —va preguntar.

—Xut! —va dir el patró—. És una foguera.

—¿No deia que era una illa deshabitada?

—Deia que no hi ha cap població fixa, però també he dit que era un lloc d’escala per als contrabandistes.

—¿I per als pirates?

—I per als pirates —va dir Gaetano, repetint les paraules de Franz—. Per això he ordenat passar de llarg. Com pot veure, el foc es troba darrere nostre.

—Aquesta foguera, però, em sembla més un motiu de seguretat que d’inquietud. Una gent que tingués por de ser vista no l’hauria encès.

—Oh, això no vol dir res —va fer Gaetano—. Si vostè pogués fer-se una idea, enmig de la fosca, de la posició de l’illa, s’adonaria que la foguera, en el punt on es troba, no pot ser vista ni de la costa ni de la Pianosa; solament, des d’alta mar.

—¿Vostè creu, per tant, que això ens anuncia mala companyia?

—Caldrà assegurar-se’n.

—¿I com?

—Ara ho veurà.

Després de dir això, Gaetano va celebrar un consell amb els companys, i, al cap de cinc minuts de discussió, van executar en silenci una maniobra amb l’ajuda de la qual van virar de bord en un instant. Aleshores van reprendre la ruta que acabaven de fer, i, uns segons després del canvi de rumb, el foc va desaparèixer, amagat per algun accident del terreny.

El pilot va imprimir amb el timó una nova direcció al petit vaixell, que va acostar-se visiblement a l’illa, de la qual va trobar-se aviat solament a unes cinquanta passes.

Gaetano va arriar la vela i la barca va quedar-se immòbil.

Ho havien fet tot amb un gran silenci. D’altra banda, d’ençà del canvi de rumb, ningú no havia pronunciat ni una paraula a bord.

Gaetano, que havia proposat l’expedició, n’havia pres tota la responsabilitat. Els quatre mariners no el deixaven d’ull mentre es preparaven per fer servir els rems, cosa que, gràcies a la fosca, no resultava difícil.

Quant a Franz, examinava les seves armes amb la sang freda que li coneixem. Tenia dues escopetes de dos canons i una carrabina; va carregar-les, va comprovar-ne el funcionament, i va esperar.

Mentrestant, el patró s’havia tret el capot i la camisa, i s’havia assegurat els pantalons a la cintura. Com que anava descalç, no va haver de treure’s ni sabates ni mitges. Vestit així, o més aviat despullat, va posar-se un dit als llavis perquè tothom guardés el més profund silenci, i, deixant-se lliscar a l’aigua, va nedar cap a la costa amb tantes precaucions que era impossible sentir el més mínim soroll. Només podien seguir-ne el trajecte pel solc fosforescent que obria.

Aviat fins i tot això va desaparèixer: era evident que Gaetano havia arribat a terra.

A bord del petit vaixell, tothom va romandre immòbil durant una mitja hora, al final de la qual van veure reaparèixer a prop de la costa i acostar-se a la barca el mateix solc lluminós. Al cap d’un instant i amb dues braçades, Gaetano havia arribat a l’embarcació.

—¿I bé? —van preguntar alhora Franz i els quatre mariners.

—Doncs, bé —els va respondre—, són contrabandistes espanyols; només els acompanyen dos bandits corsos.

—¿I què hi fan dos bandits corsos amb uns contrabandistes espanyols?

—Per Déu, excel·lència —va exclamar Gaetano en un to de profunda caritat cristiana—, hem d’ajudar-nos els uns als altres! Sovint, els bandolers es troben una mica massa empaitats a terra pels gendarmes o els carrabiners. ¿I què passa? Que troben una barca amb unes bones persones com ara nosaltres i vénen a demanar-nos hospitalitat a la nostra casa flotant. ¿Com pots refusar la teva ajuda a uns pobres diables perseguits? Els acollim i, per a més seguretat, ens endinsem a alta mar. No ens costa res i salvem la vida, o almenys la llibertat, d’uns quants dels nostres semblants, que, si es presenta l’ocasió, ens agraeixen el servei que vam prestar-los indicant-nos un bon punt per desembarcar les mercaderies sense que ens molestin els curiosos.

—¿Així, doncs, també és una mica contrabandista, benvolgut Gaetano? —va preguntar-li Franz.

—¿Què vol, excel·lència? —va fer el patró amb un somriure impossible de descriure—. Fem una mica de tot, hem de viure.

—¿Coneix, doncs, la gent que és troba a hores d’ara a l’illa de Montecristo?

—Més o menys. Nosaltres, els mariners, som com els francmaçons, ens reconeixem per determinats signes.

—¿I creu que no correríem cap perill si desembarcàvem?

—Ni un ni mig, els contrabandistes no són lladres.

—Però els dos bandits corsos… —va dir Franz, que ja calculava prèviament les probabilitats de perill.

—Redéu! —va exclamar Gaetano—. Si són bandits no és per culpa seva sinó per culpa de les autoritats!

—¿Què vol dir?

—Que els persegueixen per haver fet una pell, no pas per res més. Com si venjar-se no formés part de la idiosincràsia d’un cors!

—¿Què vol dir fer una pell? ¿Assassinar un home? —va preguntar Franz, prosseguint l’interrogatori.

—Vol dir matar un enemic —va replicar el patró—, que és una cosa molt diferent.

—Doncs, bé! —digué el jove—, anem a demanar hospitalitat als contrabandistes i als bandits. ¿Creu que ens la concediran?

—Sense cap mena de dubte.

—¿Quants són?

—Quatre, excel·lència. Amb els dos bandits, sis.

—Bé, com nosaltres. Si aquests senyors demostressin mala disposició, som forces iguals i, per tant, podem fer-los front. Així, doncs, una altra vegada: anem a Montecristo!

—Sí, excel·lència. ¿Ens permetrà, però, que prenguem encara algunes precaucions?

—I tant, benvolgut amic! Sigui assenyat com Néstor i prudent com Ulisses. Més que permetre-l’hi, l’exhorto que ho faci.

—Doncs, bé, aleshores silenci!

Tothom va callar.

Per a un home com Franz, que ho considerava tot des d’un punt de vista realista, la situació, sense ser perillosa, no deixava d’oferir una certa gravetat. Es trobava en la foscor més profunda, al mig del mar, amb uns mariners que no el coneixien i que no tenien cap motiu per ser-li lleials, que sabien que portava al cinturó uns quants milers de francs, i que havien examinat deu vegades, si no amb desig almenys amb curiositat, les seves magnífiques armes. D’altra banda, sense més escorta que aquests mateixos homes, anava a desembarcar en una illa amb un nom molt religiós, però que, gràcies als contrabandistes i els bandits, només semblava prometre una hospitalitat com la que el Calvari havia ofert a Crist. A més, la història dels vaixells enfonsats, que, de dia, havia considerat exagerada, ara, de nit, li pareixia més versemblant. Per tant, situat al mig del doble perill, potser imaginari, no deixava de mà l’escopeta ni d’ull els homes de la tripulació.

Mentrestant, els mariners havien hissat de nou les veles i havien reprès el rumb en sentit contrari, desfent el camí que havien solcat abans. A través de la fosca, Franz, ja una mica habituat a les tenebres, distingia el gegant de granit que la barca costejava. Finalment, després de doblar de nou l’angle d’una roca, va tornar a veure la foguera, més brillant que abans, i cinc o sis persones assegudes al voltant.

La reverberació de les flames arribava a un centenar de passes mar endins. Gaetano va seguir-ne el límit, mantenint tanmateix la barca a la banda no il·luminada. Quan va trobar-se davant per davant de la foguera, va posar-hi proa i va entrar valerosament dins el cercle lluminós mentre cantava tot sol una cançó de pescadors, la tornada de la qual reprenien a cor els seus companys.

En sentir la primera paraula de la cançó, els homes asseguts al voltant de la foguera s’havien aixecat i s’havien acostat a l’embarcador amb els ulls clavats en el petit vaixell, la força i les intencions del qual s’esforçaven visiblement a esbrinar. De seguida, però, van semblar satisfets i, tret d’un d’ells, que va quedar-se dret a la vora, van tornar a seure al voltant del foc, on rostien un cabrit sencer.

Quan la barca es trobava a una vintena de passes de terra, l’home que s’havia quedat a la costa va fer maquinalment amb la carrabina el gest d’un sentinella que espera una patrulla i va cridar ¿qui hi ha? en llengua sarda.

Franz va armar fredament els dos canons de la seva arma.

Gaetano va bescanviar amb l’home algunes paraules que el viatger no va entendre gens ni mica, però, que, evidentment, el concernien.

—¿Vol dir el seu nom, excel·lència —va preguntar-li el patró—, o prefereix anar d’incògnit?

—El meu nom ha de romandre absolutament desconegut —va respondre Franz—, digui-li que sóc un francès que viatja per plaer.

Quan Gaetano va transmetre la resposta, el sentinella va donar una ordre a un dels homes asseguts a la vora del foc, que va aixecar-se a l’instant i va desaparèixer entre les roques.

Va fer-se un silenci. Cadascú semblava preocupat per les seves coses; Franz pel desembarcament, els mariners per les veles, els contrabandistes pel cabrit. Malgrat, però, aquella despreocupació aparent, tots s’observaven mútuament.

L’home que s’havia allunyat va reaparèixer de cop i volta per la banda oposada a aquella per la qual havia desaparegut. Va fer un senyal amb el cap al sentinella, que va girar-se en direcció a la barca i va limitar-se a dir: S’accommodi.

Aquesta expressió italiana és intraduïble. Vol dir alhora: acosti’s, entri, sigui benvingut, com si fos a casa seva, vostè és l’amo. És com la frase turca de Molière, que sorprenia tant el burgès gentilhome per la gran quantitat de coses que contenia.

Els mariners no van fer-se pregar: amb quatre cops de rem, la barca va tocar terra. Gaetano va saltar a la platja, va intercanviar unes quantes paraules més en veu baixa amb el sentinella; els companys van desembarcar l’un darrere l’altre, i, finalment, va arribar el torn de Franz.

Portava una de les escopetes a tall de bandolera. Gaetano duia l’altra, i un dels mariners, la carrabina. Anava vestit alhora d’artista i de dandi, i no va inspirar als hostes cap sospita, ni, per tant, inquietud.

Van amarrar la barca a la vora i van fer unes quantes passes per buscar un bivac còmode. Sens dubte, però, l’indret al qual es dirigien no convenia al contrabandista que feia de sentinella perquè va cridar a Gaetano:

—Cap allà, no, si us plau.

Gaetano va balbucejar una excusa i, sense insistir, va dirigir-se a la banda contrària mentre dos mariners anaven a encendre unes torxes a la foguera per il·luminar el camí.

Van fer unes trenta passes i van aturar-se en una petita esplanada envoltada d’unes roques en les quals hi havia excavats una mena de seients, semblants a petites garites on es podia fer guàrdia assegut. Al voltant, en estretes franges de terra vegetal, creixien roures nans i espesses mates de murtra. Franz va acostar una torxa a terra i va adonar-se, gràcies a un munt de cendra, que no era el primer que havia trobat confortable l’indret, i que devia ser un lloc d’acampada habitual dels visitants nòmades de l’illa de Montecristo.

D’altra banda, Franz havia deixat d’esperar esdeveniments: un cop a terra ferma, un cop vistes les disposicions, si no amistoses almenys indiferents dels hostes, les seves preocupacions havien desaparegut, i, en percebre l’olor del cabrit que rostien al campament veí, la preocupació s’havia transformat en fam.

Va parlar-ne a Gaetano i aquest li va respondre que no hi havia res més simple que preparar un sopar quan tenien a la barca pa, vi, sis perdius, i allí, un bon foc per rostir-les.

—D’altra banda, excel·lència, si troba temptadora l’olor del cabrit, puc anar a oferir als nostres veïns dos dels nostres ocells en canvi d’un tall del seu quadrúpede.

—Faci-ho, Gaetano, faci-ho —li va respondre Franz—, vostè va néixer realment amb el geni de la negociació.

Mentrestant, els mariners havien arrencat uns quants braçats de bruc, havien portat feixos de murtra i branques de roures joves, els havien calat foc i havien fet una foguera bastant respectable.

Franz esperava, doncs, amb impaciència, ensumant contínuament l’olor del cabrit, que tornés el patró, quan aquest va aparèixer i se li va acostar amb cara molt preocupada.

—¿I bé, què passa? —va preguntar-li—. ¿Refusen la nostra oferta?

—Al contrari —digué Gaetano—. El seu cap, a qui han dit que vostè era un jove francès, l’invita a sopar amb ell.

—Bé —va replicar Franz—, aquest cap és un home força civilitzat i no veig un motiu per refusar, encara menys tenint en compte que contribueixo amb la meva part al sopar.

—Oh, no es tracta d’això! De menjar, en sobra. Però posa una singular condició perquè vagi a casa seva.

—¿A casa seva? ¿Se n’ha fet construir una?

—No, però la que té és força confortable, si més no, això diuen.

—¿Coneix, doncs, aqueix home?

—N’he sentit a parlar.

—¿Bé o malament?

—De totes dues maneres.

—Diable! ¿I quina condició és aquesta?

—Que ha de deixar-se embenar els ulls i no s’ha de traure la bena fins que ell no l’hi demani.

Franz va escrutar tant com va poder la mirada de Gaetano per esbrinar què amagava la proposta.

—Redéu! —va continuar el patró, responent al pensament de Franz—. La cosa exigeix reflexió, me’n faig el càrrec.

—¿Què faria vostè en la meva situació?

—Jo, que no tinc res a perdre, hi aniria.

—¿Acceptaria?

—Sí, ni que només fos per curiositat.

—¿Hi ha, doncs, alguna cosa digna de ser vista a casa d’aquest home?

—Escolti —va dir Gaetano, abaixant la veu—, no sé si el que diuen és veritat…

Va callar i va mirar si algun estrany l’escoltava.

—¿I què diuen?

—Que viu en un subterrani al costat del qual el palau Pitti és ben poca cosa.

—Quina fantasia! —va exclamar Franz, tornant a seure.

—Oh, no és una fantasia —va continuar el patró—, és una realitat! Cama, el pilot del Saint-Ferdinand, va entrar-hi un dia i va sortir-ne meravellat, dient que, de tresors semblants, només n’hi ha als contes de fades.

—Sí, home! A veure si em farà creure que es tracta de les coves d’Alí Babà!

—Dic el que m’han dit, excel·lència.

—¿Aleshores m’aconsella que accepti?

—Oh, no he dit això! Faci el que li sembli, excel·lència. No gosaria donar-li cap consell en aquesta ocasió.

Franz va reflexionar una estona, va comprendre que un home tan ric no podia voler prendre-li res, a ell, que només portava uns quants milers de francs, i, com que només entreveia en aquella història un excel·lent sopar, va acceptar.

Gaetano va anar a portar la resposta.

Tanmateix, ja hem dit que Franz era prudent i va voler conèixer tots els detalls possibles sobre un amfitrió tan estrany i misteriós. Va adreçar-se, doncs, al mariner que, durant el diàleg precedent, havia plomat les perdius amb la gravetat d’un home orgullós de les seves funcions, i va preguntar-li amb què havien pogut arribar aquells homes a terra, donat que no veia ni barques, ni llanxes ni tartanes.

—Això no m’inquieta gens ni mica —va respondre el mariner—, conec el seu vaixell.

—¿És bo?

—No li’n recomanaria d’altre per fer la volta al món, excel·lència.

—¿De quantes tones?

—Unes cent. Pel que fa a la resta, es tracta d’un vaixell de luxe, un iot, com diuen els anglesos, però construït per afrontar el mar amb qualsevol mena de temps.

—¿On van construir-lo?

—Ho ignoro, però em sembla genovès.

—¿I com és que un cap de contrabandistes s’atreveix a fer-se construir un vaixell al port de Gènova per a la seva activitat?

—Jo no he dit que el propietari del iot sigui un contrabandista.

—No, però Gaetano sí, em sembla.

—Gaetano havia vist la tripulació de lluny, però encara no havia parlat amb ningú.

—Si aquest home no és un cap de contrabandistes, ¿què és, doncs?

—Un senyor ric que viatja per plaer.

«Caram —va dir-se Franz—, aquestes versions tan diferents encara fan el personatge més misteriós».

—¿I com es diu?

—Quan l’hi pregunten, respon que es diu Sindbad el Marí, però dubto que sigui el seu veritable nom.

—¿Sindbad el Marí?

—Sí.

—¿I on viu, aquest senyor?

—Al mar.

—¿De quin país és?

—No ho sé.

—¿L’ha vist?

—Algunes vegades.

—¿Quin aspecte té?

—Vostè mateix ho podrà veure, excel·lència.

—¿I on em rebrà?

—Sens dubte al palau subterrani del qual li ha parlat Gaetano.

—¿I vostès, quan han fet escala aquí i han trobat l’illa deserta, no han tingut mai la curiositat d’intentar entrar en aquest palau encantat?

—Oh, i tant, excel·lència! —va respondre el mariner—. I més d’una vegada, però les nostres investigacions han estat sempre inútils. Hem escorcollat la cova per totes bandes i no hi hem trobat ni la més petita entrada. A més, diuen que la porta no s’obre amb una clau sinó amb una paraula màgica.

—Decididament —va murmurar Franz—, em veig embarcat en un conte de Les mil i una nits.

—Excel·lència, l’esperen —digué darrere seu una veu que va identificar com la del sentinella.

Al nouvingut, l’acompanyaven dos homes de la tripulació del iot.

Com a resposta, Franz va treure’s el mocador de la butxaca i va donar-lo a qui li havia adreçat la paraula.

Sense badar boca, van embenar-li els ulls amb una cura que delatava el temor que no cometés alguna indiscreció. Després van fer-li jurar que no intentaria treure’s el mocador.

Va jurar-ho.

Aleshores cadascun dels dos homes va agafar-lo per un braç i va començar a caminar guiat per ells i precedit pel sentinella.

Al cap d’una trentena de passes, va adonar-se, per l’olor del cabrit, cada vegada més apetitós, que passaven per davant del bivac. Van fer-li fer unes cinquanta passes més, evidentment per la banda per on no havien volgut deixar passar Gaetano: una prohibició que ara s’explicava. Aviat, pel canvi d’atmosfera, va comprendre que entraven en un subterrani. Uns segons més tard, va sentir un cruiximent i va semblar-li que l’atmosfera canviava de nou i esdevenia tèbia i perfumada; finalment, va notar que trepitjava una catifa gruixuda i tova. Els guies van abandonar-lo. Va haver-hi un instant de silenci fins que una veu va dir-li en bon francès malgrat que amb accent estranger:

—Benvingut a casa meva, senyor, ja es pot treure la bena dels ulls.

Com es pot suposar, Franz no va fer-se repetir la invitació. Va treure’s el mocador i va trobar-se al davant d’un home de trenta-vuit a quaranta anys amb indumentària tunisiana, és a dir casquet vermell amb una borla de seda blava, gec negre brodat amb or, bombatxos roig fosc, polaines del mateix color, també amb brodats d’or, com el gec, i babutxes grogues; una magnífica faixa de caixmir li cenyia la cintura, on portava una petita gumia.

Encara que d’una pal·lidesa gairebé lívida, la cara de l’home era notablement bella: tenia uns ulls vius i penetrants; el nas, recte i gairebé anivellat amb el front, delatava el tipus grec en tota la seva puresa, i les dents blanques com perles destacaven admirablement sota el mostatxo que les emmarcava.

Tanmateix, aquella pal·lidesa resultava estranya. Semblava la d’un home tancat durant molt de temps en una tomba i que no hagués pogut recuperar la carnació dels vius.

No era molt alt, però sí ben plantat, i, com la gent del sud, tenia mans i peus petits.

El que va sorprendre, però, Franz, que havia tractat de fantasia el relat de Gaetano, va ser la sumptuositat de la decoració.

La sala estava tota folrada de tela turca de color carmesí, recamada amb flors d’or. En una mena d’alcova, hi havia un divan coronat amb una panòplia d’armes àrabs amb beines de plata sobredaurada i poms espurnejants de pedreria. Del sostre, penjava una làmpada de vidre venecià, de forma i color encisadors. Els peus descansaven sobre una catifa turca en la qual s’enfonsaven fins al turmell. Hi havia cortinatges a la porta per on Franz havia entrat i també en una altra que donava a una segona cambra que semblava esplèndidament il·luminada.

L’amfitrió va deixar que Franz gaudís de la sorpresa, mentre, per la seva banda, observava el jove sense deixar-lo d’ull.

—Senyor —li digué finalment—, li demano mil vegades perdó per les precaucions que se li han exigit per venir a casa meva, però, com que la major part del temps l’illa és deserta, si el secret d’aquesta residència fos conegut, quan jo hi tornés la trobaria segurament en molt mal estat, cosa que em resultaria força desagradable, no pas pel perjudici que em causaria sinó perquè deixaria de tenir la seguretat de poder-me separar de la resta del món quan em ve de gust. Ara intentaré fer-li oblidar aquesta petita molèstia, oferint-li allò que vostè no esperava certament trobar aquí, és a dir un sopar passable i uns llits força bons.

—A fe meva, benvolgut amfitrió —va respondre Franz—, no cal que s’excusi per això. Sempre he vist embenar els ulls als qui penetraven als palaus encantats, com ara Raoul a Les Huguenots[35], i, realment, no puc queixar-me perquè el que vostè m’ensenya és digne de les meravelles de Les mil i una nits.

—Ai! Li diré com Lúcul: si hagués sabut que tindria l’honor de rebre la seva visita, m’hauria preparat. Però, en fi, aquest és el meu refugi i així el poso a la seva disposició, igual que el meu sopar. ¿Estem servits, Alí?

Gairebé al mateix instant, el cortinatge va aixecar-se, i un negre nubià, del color del banús i vestit amb una simple túnica blanca, va fer un signe al patró per indicar-li que podia passar al menjador.

—No sé si vostè pensa el mateix —digué el desconegut a Franz—, però jo trobo que no hi ha res més incòmode que estar dues o tres hores a soles amb una persona sense saber-ne el nom o el títol. Observi que respecto massa les lleis de l’hospitalitat per preguntar-los-hi; només li demano que em doni un nom qualsevol perquè pugui adreçar-li la paraula. Quant a mi, perquè vostè se senti còmode, li diré que la gent acostuma a anomenar-me Sindbad el Marí.

—I jo —va respondre Franz—, com que només em manca, per trobar-me en la situació d’Aladí, la famosa làmpada meravellosa, no tinc cap inconvenient que, de moment, vostè m’anomeni així. D’aquesta manera no sortirem d’Orient, on estic temptat de creure que m’ha transportat el poder d’algun geni benèfic.

—Doncs, bé, senyor Aladí —va dir l’estrany amfitrió—, acaba de sentir que han servit el sopar, ¿oi? Li prego, doncs, que entri al menjador. El seu humil servidor el precedeix per ensenyar-li el camí.

Dit això, Sindbad va aixecar la cortina i, efectivament, va passar al davant de Franz.

Aquest anava d’embadaliment en embadaliment: la taula era esplèndidament servida. Un cop convençut d’aquest punt important, va fer un cop d’ull al seu voltant. El menjador era tan magnífic com la sala que acabava d’abandonar, tot de marbre amb baixos relleus antics de gran valor. Als dos extrems de la sala, oblonga, dues magnífiques estàtues sostenien cistells a sobre del cap, amb piràmides de fruits magnífics: ananàs de Sicília, magranes de Màlaga, taronges de les illes Balears, préssecs de França i dàtils de Tunis.

Pel que feia al sopar, constava d’un faisà rostit envoltat de merles de Còrsega, pernil de porc senglar amb gelatina, un quart de cabrit a la tàrtara, un turbot magnífic i una llagosta enorme.

Durant les pauses entre els plats principals, servien entremesos.

Les plàteres eren d’argent, els plats de porcellana del Japó.

Franz va fregar-se els ulls per assegurar-se que no somiava.

Alí era l’encarregat exclusiu de servir i se’n sortia molt bé. L’invitat va dir-ho a l’amfitrió.

—Sí —va respondre aquest mentre feia els honors al sopar amb la més gran desimboltura—, sí, és un pobre diable molt lleial i que ho fa tan bé com pot. Recorda que li vaig salvar la vida, i com que, pel que sembla, s’estimava el cap, m’està una mica agraït per haver-l’hi conservat.

Alí va acostar-se a l’amo i va besar-li la mà.

—¿Seria massa indiscret, senyor Sindbad —va preguntar Franz—, demanar-li en quines circumstàncies va fer aquesta bona obra?

—Oh, Déu meu, és ben fàcil —va respondre l’amfitrió—. Sembla que el galifardeu havia rondat més prop que no era convenient per a una persona del seu color pels voltants de l’harem del bei de Tunis. De manera que el bei havia ordenat que li tallessin la llengua, una mà i el cap: la llengua el primer dia, la mà el segon, i el cap el tercer. Sempre havia volgut tenir un mut al meu servei: vaig esperar, doncs, que li tallessin la llengua i vaig anar a proposar al bei que me’l canviés per una magnífica escopeta de dos canons, que m’havia semblat, el dia abans, que despertava la cobdícia de la seva altesa. Va dubtar un instant perquè tenia moltes ganes de liquidar el pobre diable. Però vaig afegir a l’escopeta un ganivet de caça anglès amb el qual jo havia destrossat el sabre del bei, de manera que va decidir-se a perdonar-li la mà i el cap, però sota la condició que no tornés a posar mai més els peus a Tunis. Una recomanació inútil, perquè, així que aquest descregut albira la costa d’Àfrica, s’amaga al fons de la bodega, i no podem fer-lo sortir fins que no perdem de vista el tercer continent del món.

Franz va quedar-se una estona mut i pensarós, provant de decidir què havia de pensar de la cruel bonhomia amb la qual l’amfitrió acabava de fer-li el relat.

—¿I vostè es passa la vida viatjant com l’honorable marí del qual ha adoptat el nom? —va preguntar-li, canviant de tema.

—Sí, és un vot que vaig fer en un temps que amb prou feines pensava que podria complir-lo —respongué el desconegut, somrient—. Vaig fer-ne uns quants més i espero realitzar-los tots d’un a un.

Malgrat que Sindbad va pronunciar aquestes paraules amb molta sang freda, els ulls li van brillar amb una ferocitat estranya.

—¿Ha patit molt, senyor? —va preguntar-li Franz.

Sindbad va estremir-se i va mirar-lo de fit a fit.

—¿En què m’ho veu?

—En tot: en la mirada, la veu, la pal·lidesa, i en la mateixa vida que fa.

—¿Què diu? Faig la més feliç que conec, una veritable vida de paixà. Sóc el rei de la creació. Si m’agrada un indret, m’hi quedo; si m’hi avorreixo, me’n vaig. Sóc lliure com un ocell, tinc ales com ell. La gent que m’envolta m’obeeix al més mínim gest. De tant en tant, em diverteixo burlant-me de la justícia humana prenent-li un bandoler que busca, un criminal que persegueix. A més, tinc la meva pròpia justícia, sense pròrrogues ni recursos, que condemna o absol, i en la qual ningú no es fica. Ah, si vostè hagués tastat la meva vida, no en voldria d’altra i no tornaria mai més a la societat, tret que no hi hagués de realitzar algun gran projecte.

—Una venjança, per exemple! —va exclamar Franz.

El desconegut va adreçar al jove una d’aquestes mirades que arriben al fons del cor i del pensament.

—¿I per què una venjança?

—Perquè té l’aspecte d’un home, que, perseguit per la societat, té un compte terrible pendent amb ella.

—Doncs, s’equivoca de mig a mig —va respondre Sindbad, amollant el seu riure estrany, que li descobria les dents blanques i esmolades—. En realitat, sóc una mena de filantrop i potser algun dia aniré a París per fer la competència al senyor Appert i a l’home del Petit Abric Blau[36].

—¿Serà el primer cop que farà aquest viatge?

—Oh, Déu meu, sí! Dec semblar poc curiós, ¿no?, però li asseguro que no és culpa meva que hagi tardat tant. Arribarà, un dia o l’altre!

—¿Pensa anar-hi aviat?

—Encara no ho sé, depèn de circumstàncies sotmeses a combinacions incertes.

—M’agradaria ser-hi quan hi vagi, per correspondre, en la mesura de les meves possibilitats, a la generosa hospitalitat que em dóna a Montecristo.

—Acceptaria l’oferiment amb molt de gust —va replicar l’amfitrió—, però, si hi vaig, serà segurament d’incògnit.

Mentrestant, el sopar prosseguia i semblava servit expressament per a Franz perquè el desconegut amb prou feines havia tastat un o dos plats de l’esplèndid festí, al qual l’invitat inesperat feia els honors amb bon apetit. Finalment, Alí va portar les postres, o més aviat va agafar les cistelles de les estàtues i va deixar-les sobre la taula.

Entre les cistelles, va posar una petita copa de plata sobredaurada amb la tapa del mateix metall.

El respecte amb el qual Alí havia portat la copa va excitar la curiositat de Franz. Va aixecar-ne la tapa i va veure una mena de pasta verdosa que s’assemblava a la confitura d’angèlica, però que li resultava absolutament desconeguda.

Va tornar a tapar la copa, tan ignorant com abans del que contenia, i, quan va mirar de nou l’amfitrió, el va veure somriure davant la seva decepció.

—¿No pot endevinar quina mena de comestible conté aquesta petita copa i això l’intriga, oi?

—Ho confesso.

—Doncs, bé, aquesta mena de confitura verda no és, ni més ni menys, sinó l’ambrosia que Hebe servia a la taula de Júpiter!

—Segurament, però —va dir Franz—, en passar per la mà dels homes, va perdre el nom celest per adoptar-ne un d’humà. ¿Com es diu, en fi, en llengua vulgar aquest ingredient pel qual, d’altra banda, no sento una gran simpatia?

—Eh! Vet aquí precisament el que revela el nostre origen material —va exclamar Sindbad—. Sovint passem així al costat de la felicitat, sense veure-la, sense mirar-la, o, encara que la veiem i mirem, sense reconèixer-la. Si és vostè un materialista i l’or és el seu déu, tasti això i se li obriran les mines del Perú, de Guzerate i de Golconda. Si és un home d’imaginació, un poeta, tasti-ho també i les barreres del possible desapareixeran: els camps de l’infinit s’obriran i es passejarà amb el cor i l’esperit lliures pel regne sense límits del somni. Si és ambiciós i va al darrere de les grandeses de la terra, no deixi de tastar-lo i, al cap d’una hora, serà rei, però no pas d’un petit regne amagat en un racó d’Europa, com França, Espanya o Anglaterra, sinó del món, de l’univers, de la creació. El seu tron s’elevarà a la muntanya on Satanàs va emportar-se Jesús, i, sense necessitat de retre homenatge al diable, sense veure’s obligat a besar-li l’urpa, serà el sobirà de tots els regnes de la terra. ¿No és temptador el que li ofereixo sobretot si resulta tan fàcil com fer només això? Miri.

Mentre parlava, va destapar al seu torn la petita copa de plata sobredaurada que contenia la substància tan lloada, va agafar una cullerada de cafè de la confitura màgica, va ficar-se-la a la boca i va assaborir-la lentament amb els ulls mig tancats i el cap tirat enrere.

Franz va deixar-li tot el temps necessari per absorbir la seva menja favorita, i, quan, el va veure que es recobrava una mica, li va dir:

—¿Què és, al capdavall aquesta menja tan preciosa?

—¿Ha sentir a parlar del Vell de la Muntanya —va preguntar-li l’amfitrió—, el mateix que va voler fer assassinar Philippe Auguste?

—Per descomptat.

—Doncs, bé, ja sap que regnava en una rica vall dominada per la muntanya de la qual havia agafat el seu nom pintoresc. A la vall, hi havia uns jardins magnífics plantats per Hassen-ben-Sabah, i, en els jardins, uns pavellons aïllats. En aquests pavellons, feien entrar els escollits, i allí, diu Marco Polo, els feien menjar una herba que els transportava al paradís, enmig de plantes sempre florides, fruites sempre madures i dones sempre verges. Ara bé, allò que els feliços joves prenien per la realitat, era un somni, però tan dolç i embriagador, tan voluptuós que es venien en cos i ànima a qui els l’havia proporcionat, i, obeint les seves ordres com si fossin les de Déu, anaven a l’altra punta del món a assassinar la víctima que els indicaven i morien entre tortures sense queixar-se, sostinguts per la idea que la mort que patien només era una transició a la vida de delícies de la qual l’herba santa, que vostè té al davant, els havia donat un tast.

—Aleshores és haixix! Sí, el conec, almenys de nom.

—Vostè ho ha dit, senyor Aladí, és haixix, el millor i el més pur que es fa a Alexandria, haixix d’Abougor, el gran preparador, l’home únic, l’home a qui haurien de construir un palau amb aquesta inscripció: Al venedor de la felicitat, amb l’agraïment del món.

—¿Sap que tinc molta curiositat per comprovar personalment la veritat o l’exageració dels seus elogis?

—Comprovi-ho vostè mateix, benvolgut convidat, però no es limiti a una primera experiència. Com en totes les coses, cal acostumar els sentits a una impressió nova, suau o violenta, trista o alegre. Hi ha una lluita de la natura contra aquesta substància divina, perquè la natura no està feta per a l’alegria i s’aferra al dolor. Cal que la natura, vençuda, sucumbeixi en el combat, que la realitat cedeixi el pas al somni i que comenci el regnat d’aquest: aleshores el somni esdevé la vida, i la vida esdevé un somni. Quina diferència, però, en la transfiguració! És a dir, si vostè compara els dolors de l’existència real amb els plaers de l’existència fictícia, ja no voldrà viure mai més i voldrà somiar sempre. Quan abandonarà el seu món per tornar al dels altres, li semblarà que passa d’una primavera napolitana a un hivern lapó, que ha canviat el paradís per la terra, el cel per l’infern. Tasti l’haixix, benvolgut hoste, tasti’l!

Com a única resposta, Franz va agafar una cullerada de la meravellosa pasta, mesurada d’acord amb la que havia pres l’amfitrió, i va ficar-se-la a la boca.

—Diable! —va exclamar després d’empassar-se la confitura divina—. No sé si el resultat serà tan agradable com vostè diu, però la cosa no em sembla tan suculenta com afirma.

—Perquè el seu paladar encara no s’ha acostumat a la sublimitat de la substància que degusta. ¿Van agradar-li la primera vegada les ostres, el te, la cervesa o les trufes, coses que després va trobar adorables? ¿Oi que no comprèn que els romans amanissin els faisans amb assafètida o que els xinesos mengin nius d’orenetes? No, Déu meu! Doncs, bé, amb el haixix passa el mateix: mengi’n només vuit dies seguits i cap aliment del món li semblarà arribar a la finesa del sabor que, avui, potser li sembla fat i nauseabund. I ara passem a la cambra del costat, és a dir a la de vostè, i Alí ens servirà el cafè i ens donarà unes pipes.

Van aixecar-se, i, mentre el que es feia anomenar Sindbad, i que nosaltres hem designat així de tant en tant, a fi de poder-li donar, com el seu invitat, alguna denominació, xiuxiuejava unes instruccions al criat, Franz va entrar a la peça contigua.

La decoració d’aquesta era més simple, però no menys rica. De forma rodona, tenia un gran divan tot al voltant. Tanmateix, tant el divan, com les parets, els sostres i el paviment, eren coberts de magnífiques pells, suaus i toves com els tapissos més flonjos: pells de lleons de l’Atlas de poderoses crineres, de tigres de Bengala de càlides franges, de panteres del Cap amb alegres taques, com la que s’apareix a Dante, i també pells d’óssos de Sibèria, de guineus de Noruega, profusament amuntegades de manera que hauríeu cregut que caminàveu sobre una espessa gespa i reposàveu en un llit d’allò més sedós.

Tots dos van estirar-se al divan. Tenien a l’abast xibucs amb tubs de gessamí i broquets d’ambre, preparats perquè no haguessin de fumar dues vegades amb el mateix. Cadascun d’ells va agafar-ne un. Alí els va encendre i va sortir per anar a buscar el cafè.

Va haver-hi un moment de silenci mentre Sindbad va abandonar-se als pensaments que tenia contínuament al cap, fins i tot mentre parlava, i Franz va deixar-se anar al somieig callat on gairebé sempre t’enfonses fumant un excel·lent tabac, que sembla emportar-se amb el fum les penes de l’esperit del fumador i donar-li en canvi tots els somnis de l’ànima.

Alí va portar el cafè.

—¿Com el vol prendre? —va preguntar-li el desconegut—. ¿A la francesa o a la turca, fort o lleuger, ensucrat o sense sucre, escaldat o bullit? Vostè mateix: n’hi ha de preparat de totes les maneres.

—Me’l prendré a la turca —va respondre Franz.

—I té raó! —va exclamar l’amfitrió—. Això demostra que té disposicions per a la vida oriental. Ah, els orientals són els únics homes que saben viure! Quant a mi —va afegir amb un d’aquells singulars somriures que no passaven desapercebuts al jove—, un cop hauré enllestit els meus afers a París, aniré a morir a Orient. Si vol tornar-me a veure, caldrà que em busqui al Caire, a Bagdad o a Esfahan.

_A fe meva —va respondre Franz—, serà la cosa més fàcil del món, perquè em sembla que em surten ales d’àguila i que, amb elles, faria la volta al món en vint-i-quatre hores.

—Ah, ah, això és l’efecte del haixix! Doncs, bé, obri les ales i voli per les regions sobrehumanes. No tingui por, vetllem per vostè, i, si les ales es fonen a causa del sol com les d’Ícar, nosaltres som aquí per rebre’l.

Aleshores va dir unes paraules en àrab a Alí, que va fer un gest d’obediència i va sortir, però sense allunyar-se.

Quant a Franz, experimentava una estranya transformació. La fatiga física de la jornada, la preocupació que li havien provocat els esdeveniments del vespre desapareixien com en el primer moment del repòs, quan encara som prou conscients per sentir que ens adormim. El cos semblava adquirir una lleugeresa immaterial, l’esperit se li deixondia d’una manera inaudita, els sentits pareixien doblar les seves facultats; l’horitzó s’eixamplava cada cop més, però ja no era l’horitzó fosc que havia vist abans i sobre el qual planava un vague terror, sinó un de blau, transparent, vast, amb tot el que el mar té d’atzur, el sol de palletes d’or i la brisa de perfums. Després, enmig de les cançons dels mariners, tan límpides i clares que se n’hauria fet una harmonia divina si haguessin pogut ser anotades, veia aparèixer l’illa de Montecristo, però no com un escull amenaçador sobre les onades sinó com un oasi perdut en el desert. A mesura que la barca s’hi acostava, els cants esdevenien més nombrosos perquè una harmonia encantadora i misteriosa s’elevava a Déu des de l’illa, com si alguna fada, com Lorelay[37], o un encantador, com Amfíon[38], haguessin volgut atreure-hi un esperit o construir-hi una ciutat.

Finalment la barca va arribar a la vora, però sense esforç ni sacsejades, com els llavis toquen els llavis, i ell va entrar a la cova sense que cessés la música encisadora. Va baixar, o va semblar-li que els baixava, uns quants esglaons, respirant un aire fresc i perfumat com el que devia regnar al voltant de la gruta de Circe[39], fet d’uns aromes que fan somiar l’esperit i d’un foc que abrasa els sentits. Va reviure el que havia vist abans del somni, des de Sindbad, l’amfitrió fantàstic, fins a Alí, el criat mut. Després va semblar que tot s’esborrava i es confonia davant seu com les últimes ombres una llanterna màgica que s’apaga, i va retrobar-se a l’habitació de les estàtues, il·luminada solament amb una d’aquestes làmpades antigues i pàl·lides, que vetllen durant la nit el repòs o la voluptuositat.

Eren les mateixes estàtues d’esplèndides formes, carregades de poesia i de luxúria, amb ulls magnètics, somriures lascius i cabelleres opulentes: Frinè, Cleòpatra, Messalina, les tres grans cortesanes. I entre aquestes ombres impúdiques, s’esmunyia com un raig d’or, com un àngel al mig de l’Olimp, una figura casta, una ombra tranquil·la, una dolça visió que pareixia cobrir-se el front virginal davant les impureses de marbre.

Va semblar-li que les tres estàtues havien reunit els seus tres amors per a un sol home, i l’home era ell. S’acostaven al llit on vivia un segon somni. Ho feien amb els pits nus, els peus amagats sota les llargues túniques blanques, i els cabells onejant, amb un posat davant del qual sucumbien els déus i que els sants resistien. Les mirades eren inflexibles i ardents com la de la serp fitant l’ocell. I ell s’abandonava a les mirades, doloroses com una fiblada i voluptuoses com un petó.

Va semblar-li que tancava els ulls i que, en aquella última mirada al seu voltant, entrellucava l’estàtua púdica completament coberta de vels. Després, amb els ulls tancats a les coses reals, els sentits se li van obrir a les impressions impossibles.

Va començar una voluptuositat sense treva, un amor sense repòs, com el que el profeta prometia als elegits. Les boques de pedra van esdevenir vives, els pits van tornar-se càlids, fins al punt que, per a Franz, que era la primera vegada que sucumbia al poder de l’haixix, aquell amor era gairebé un patiment, la voluptuositat gairebé una tortura, quan sentia a la boca alterada els llavis de les estàtues, elàstiques i fredes com els anells d’una serp. Com més provava, però, de rebutjar amb els braços l’amor desconegut, més sucumbien els sentits a l’encant del somni misteriós. De manera que, després d’una lluita per la qual hauria donat l’ànima, va abandonar-se sense reserves i va caure panteixant, mort de fatiga, esgotat de voluptuositat, sota els petons de les amants de marbre i els encantaments del somni inaudit.





XXXII


Desvetllament

Quan Franz va recobrar la consciència, els objectes externs semblaven una segona part del somni; va pensar que es trobava en un sepulcre on amb prou feines entrava un raig de sol com una mirada pietosa. Va allargar la mà i va tocar pedra, va incorporar-se: jeia sobre el seu barnús en un llit de brucs secs molt tou i olorós.

Les visions havien desaparegut completament, i, com si les estàtues només haguessin estat ombres sortides de les seves tombes mentre ell somiava, havien fugit quan s’havia despertat.

Va avançar unes passes cap al punt d’on procedia la llum: l’agitació del somni havia donat pas a la calma de la realitat. Va trobar-se en una cova, va dirigir-se a l’entrada i, a través de l’obertura, va veure un cel blau i un mar d’atzur. L’aire i l’aigua brillaven al sol del matí. Els mariners, asseguts a la vora, parlaven i reien; a deu passes mar endins, la barca, ancorada, es balancejava graciosament.

Va assaborir una estona la brisa fresca que li acariciava el front, va escoltar la fressa afeblida de les onades que arribaven a la vora i deixaven entre les roques una randa d’escuma blanca com la plata. Sense reflexionar, sense pensar, va deixar-se anar a l’encant diví de les coses de la natura, sobretot quan surts d’un somni fantàstic. A poc a poc, la vida exterior, tan tranquil·la, tan pura, tan gran, va recordar-li la inversemblança del somni, i els records van començar a tornar-li a la memòria.

Va recordar l’arribada a l’illa, la presentació a un cap de contrabandistes, un palau subterrani ple de luxes, un sopar excel·lent i una cullerada d’haixix.

Tenia tan viu el somni en el pensament i adquiria una importància tan gran en el seu esperit, que, davant de la realitat de ple dia, li semblava que allò havia passat feia almenys un any. Així, de tant en tant, la seva imaginació feia seure al mig dels mariners, travessar una roca o balancejar-se a la barca, una de les ombres que li havien omplert la nit amb els estels de les seves mirades i petons. D’altra banda, tenia el cap absolutament clar i el cos perfectament descansat. No se sentia gens pesat. Al contrari, experimentava un benestar general, una facultat més gran que mai d’absorbir l’aire i el sol.

Va acostar-se, doncs, alegrement als seus mariners.

Quan el van veure, van aixecar-se i el patró va acostar-se-li.

—El senyor Sindbad —li digué—, ens ha encarregat que el saludéssim, excel·lència, i li diguéssim que li sap molt greu no haver pogut acomiadar-se. Espera que l’excusarà quan sàpiga que un afer molt urgent el reclama a Màlaga.

—¿Aleshores, benvolgut Gaetano —va dir Franz—, tot això és veritat: existeix un home que m’ha rebut en aquesta illa, m’ha donat una hospitalitat reial i se n’ha anat mentre jo dormia?

—Aquest home existeix de debò. Miri com s’allunya el seu petit iot a tot drap. Si vol agafar la ullera de llarga vista, segurament reconeixerà el seu amfitrió enmig de la tripulació.

Mentre deia això, Gaetano assenyalava amb el braç un petit vaixell que navegava rumb a la punta meridional de l’illa de Còrsega.

Franz va agafar la ullera, va ajustar-la i va dirigir-la al punt indicat.

Gaetano no s’equivocava. El misteriós estranger es trobava dret a popa, girat cap a ells i també amb una ullera de llarga vista a la mà. Anava vestit exactament com la nit abans, quan s’havia presentat davant el seu hoste, i agitava un mocador en senyal d’adéu.

Franz va correspondre a la salutació, traient-se al seu torn el mocador i agitant-lo com l’altre feia amb el seu.

Un segon després, un lleuger núvol de fum va dibuixar-se a la popa del vaixell, se’n va separar graciosament i va ascendir lentament cap al cel: Franz va sentir una feble detonació.

—Guaiti, escolti —va fer Gaetano—, ens diu adéu.

El jove va agafar la carrabina i va disparar a l’aire, però sense esperança que el soroll pogués salvar la distància que separava el iot de la costa.

—¿Què ordena, excel·lència? —va preguntar Gaetano.

—Primer de tot que encengui una torxa.

—¿Què? Ah, sí, ja ho comprenc, per buscar l’entrada de la residència encantada. Li donaré la torxa amb molt de gust, excel·lència, si la cosa el diverteix. A mi, també se’m va acudir la mateixa idea i ho he provat tres o quatre cops. He acabat renunciant-hi. Giovanni —va afegir—, encén una torxa i porta-la a sa excel·lència.

Giovanni va obeir. Franz va agafar-la i va entrar al subterrani seguit de Gaetano.

Va explorar l’indret on s’havia despertat en un llit de brucs encara rebregat. Va passejar la torxa per tota la paret de la cova, però no hi va veure res, tret de les marques de fum que hi havien deixat altres que havien intentat abans, inútilment, la mateixa investigació.

No va deixar sense examinar ni un pam de la muralla granítica, impenetrable com el futur, ni una esquerda sense ficar-hi la fulla del ganivet de caça, ni cap punt sortint sense prémer-lo amb l’esperança que cediria. Tot va ser inútil, va perdre dues hores en la recerca.

Finalment va renunciar-hi davant d’un Gaetano triomfant.

Quan va tornar a la platja, el iot ja només era un puntet blanc a l’horitzó. Va recórrer a la ullera de llarga vista, però ni solament amb l’instrument era possible distingir res.

Gaetano va recordar-li que eren allí per caçar cabres, cosa que Franz havia oblidat completament. El jove va agafar l’escopeta i va posar-se a recórrer l’illa amb l’aspecte d’un home que compleix un deure en lloc de gaudir d’un plaer, i, al cap d’un quart d’hora, ja havia matat una cabra i un parell de cabrits. Però els animals, malgrat que eren salvatges i vius com els isards, s’assemblaven massa a les cabres domèstiques i Franz no els considerava peces de caça.

A més, altres idees molt més poderoses el preocupaven. Des de la nit abans, era veritablement un heroi de Les mil i una nits, una força invencible el retornava a la cova.

Aleshores, malgrat la inutilitat de la primera investigació, va encetar-ne una segona després de dir a Gaetano que fes rostir un dels cabrits. La visita va durar força estona perquè, quan va tornar-ne, el cabrit ja era rostit i el dinar preparat.

Franz va seure al mateix lloc on es trobava el dia abans quan havien vingut a convidar-lo a sopar de part del misteriós amfitrió, i encara va veure, com una gavina bressolada a la cresta d’una ona, el petit iot que continuava navegant cap a Còrsega.

—Vostè m’havia anunciat que el senyor Sindbad anava a Màlaga —digué a Gaetano—, però em sembla que va directament a Porti Vechju.

—¿No recorda que vaig dir-li que, entre la gent de la tripulació —li va respondre el patró—, hi havia dos bandits corsos?

—És veritat! Deu anar a deixar-los a la costa —digué Franz.

—Exactament. Ah, és un personatge que, pel que diuen, no té por de Déu ni del diable —va exclamar Gaetano—, capaç de desviar-se cinquanta llegües de la seva ruta per fer un favor a un pobre home.

—Favors, però, que li podrien causar problemes amb les autoritats del país on exerceix aquesta mena de filantropia, ¿no?

—¿Això? —va dir Gaetano, rient—. Les autoritats se li’n donen un rave, se’n fum de mala manera. Que provin de perseguir-lo. Per començar, el seu iot no és una nau, és un ocell, i, en dotze nusos, li’n traurà tres d’avantatge a una fragata! A més, no li cal sinó desembarcar per trobar amics pertot arreu.

El que quedava més clar era que el senyor Sindbad, l’amfitrió de Franz, tenia l’honor de relacionar-se amb els contrabandistes i els bandits de tota la costa mediterrània, cosa que no deixava de situar-lo en una posició bastant estranya.

Quant a Franz, res no el retenia ja a Montecristo. Havia perdut l’esperança de trobar el secret de la cova. Va afanyar-se, doncs, a dinar i va ordenar als homes que tinguessin la barca a punt per quan acabés.

Al cap de mitja hora, ja era a bord.

Va llançar una última mirada al iot: era a punt de desaparèixer al golf de Porti Vechju.

Va donar l’ordre de salpar.

A l’instant que la barca es posava en moviment, el iot desapareixia.

Amb ell s’esborrava l’última realitat de la nit precedent: sopar, Sindbad, haixix i estàtues, tot començava per a Franz a fondre’s en el mateix somni.

La barca va navegar tot el dia i tota la nit. L’endemà, quan va sortir el sol, l’illa de Montecristo també havia desaparegut.

Així que Franz va tocar terra, va oblidar, si més no momentàniament, els fets que acabaven de succeir, i va dedicar-se a enllestir els seus afers de plaer i de cortesia a Florència, i a ocupar-se d’anar a reunir-se amb el seu company, que l’esperava a Roma.

Va posar-se, doncs, en camí, i la tarda del dissabte va arribar en diligència a la plaça de la Duana.

L’apartament, com ja hem dit, estava reservat, només calia anar a l’hotel del senyor Pastrini. La cosa, però, no resultava fàcil perquè la multitud omplia els carrers, i la remor sorda i febril que precedeix els grans esdeveniments ja s’havia apoderat de Roma. A la ciutat, hi ha quatre festes majors cada any: el carnaval, la Setmana Santa, Corpus i Sant Pere.

La resta de l’any, la ciutat torna a caure en una trista apatia, estat intermedi entre la vida i la mort, que la fa semblant a una mena d’estació entre aquest món i l’altre; estació sublim, parada plena de poesia i de caràcter que Franz ja havia fet cinc o sis cops, i que cada vegada trobava més fantàstica i meravellosa.

Finalment, va travessar la multitud cada cop més nombrosa i agitada, i va arribar a l’hotel. A la primera pregunta, li van respondre, amb la impertinència característica dels cotxers de fiacres reservats i dels hotelers amb l’establiment ple, que no hi havia lloc per a ell a l’hotel de Londres. Aleshores va fer arribar la seva targeta al senyor Pastrini i va fer-li dir que anava de part d’Albert de Morcerf. Allò va donar resultat i va acudir el senyor Pastrini en persona, excusant-se per haver fet esperar sa excel·lència i remugant contra els cambrers. Va agafar la palmatòria de la mà del guia que ja s’havia apoderat del viatger, i es disposava a portar-lo a presència d’Albert quan aquest va sortir a rebre’l.

L’apartament reservat constava de dues petites habitacions petites i un gabinet. Les cambres donaven al carrer, circumstància que el senyor Pastrini va valorar com un mèrit inapreciable. La resta del pis la tenia llogada un personatge molt ric, considerat sicilià o maltès, però l’hoteler no va saber precisar a quina de les dues nacions pertanyia el viatger.

—Molt bé, senyor Pastrini —digué Franz—, però ens caldria ara mateix qualsevol cosa per sopar, i una calessa per demà i els dies següents.

—Pel que fa al sopar —va respondre l’hoteler—, els el servirem de seguida; ara bé, la calessa…

—¿Què vol dir amb això? —va exclamar Albert—. Un moment, un moment, senyor Pastrini, no fem broma! Necessitem una calessa.

—Farem tot el que podrem per aconseguir-ne una, senyor. Es tot el que li puc dir.

—¿I quan sabrem la resposta? —va preguntar Franz.

—Demà al matí —va respondre el fondista.

—Què diable! —va exclamar Albert—. La pagarem mes cara, aixo es tot, ja sabem el pa que s’hi dóna. Drake i Aaron cobren vint-i-cinc francs els dies feiners i trenta o trenta-cinc els diumenges i dies de festa. Afegeixi cinc francs diaris de comissió, o sigui quaranta en total, i no en parlem mes.

—Temo que els senyors no puguin aconseguir-ne cap ni pagant el doble.

—Aleshores que enganxin els cavalls a la meva. Està una mica escrosto-nada a causa del viatge, però no hi fa res.

—No trobarem cavalls.

Albert va mirar Franz amb l’expressió de qui acaba de rebre una resposta que li sembla incomprensible.

—¿Vostè ho entén, Franz? No hi ha cavalls —va exclamar—. ¿I no podríem aconseguir-ne de posta?

—Són tots llogats des de fa quinze dies. Ara ja no queden sinó els indispensables per al servei.

—¿Què me’n diu, d’això? —va preguntar Franz.

—Dic que, quan una cosa ultrapassa la meva intel·ligència, tinc el costum de no insistir-hi; passo a una altra i prou. ¿Tenim el sopar a punt, senyor Pastrini?

—Sí, excel·lència.

—Doncs, bé, primer de tot sopem.

—¿I la calessa i els cavalls? —va preguntar Franz.

—Estigui tranquil, amic meu, vindran sols; només es tractarà de pagar el que demanin.

I Morcerf, amb l’admirable filosofia que no considera res impossible si la bossa és plena o la cartera ben farcida, va sopar, va ficar-se al llit, va dormir com una soca i va somiar que anava al carnaval amb una calessa de sis cavalls.





XXXIII


Bandolers romans

L’endemà, Franz va despertar-se el primer i va tocar la campaneta immediatament.

Encara en vibrava el so quan va entrar el senyor Pastrini en persona. Doncs, bé —va dir l’hostaler triomfalment sense esperar que Franz l’hi preguntés— excel·lència, com suposava ahir, quan no volia prometre res, vostès han fet tard: ja no queda ni una calessa a Roma. Per als tres últims dies, s’entén.

—Sí —va respondre Franz—, és a dir per quan resulta absolutament necessària.

—¿Què passa? —va preguntar Albert, entrant—, ¿no tenim calessa?

Exactament, benvolgut amic —va respondre Franz—, ho ha endevinat a la primera.

—Caram, ja veig que la seva ciutat eterna no és precisament una joia!

—Bé, excel·lència —va continuar el senyor Pastrini, que volia mantenir la dignitat de la capital del món cristià als ulls dels viatgers—, bé: no hi haurà calesses entre el matí del diumenge i el dimarts al vespre, però, fins aleshores, si vol, en trobarà cinquanta.

—Ah! Això ja és alguna cosa —va dir Albert—. Avui és dijous. ¿Qui sap que pot passar d’aquí al diumenge?

—Que arribaran deu o dotze mil viatgers i faran les coses encara més difícils —va replicar Franz.

—Amic meu —va dir Morcerf—, gaudim del present i no enfosquim el futur.

—¿Podrem disposar almenys d’una finestra? —va preguntar Franz.

—¿Que doni a on?

—Al Corso, redéu!

—¿Una finestra? Oh! —va exclamar el senyor Pastrini—. Impossible, absolutament impossible! En quedava una al cinquè pis del palau Doria i van llogar-la a un príncep rus per vint sequins diaris.

Els dos joves van mirar-se amb estupefacció.

—Doncs, bé, benvolgut amic —va dir Franz a Albert—, ¿sap què és el millor que podem fer? Anar a passar el carnaval a Venècia; almenys allí, si no trobem carruatges, hi trobarem gòndoles.

—Ah, no, de cap manera! —va exclamar Albert—. Vaig decidir que veuria el carnaval de Roma, i el veuré, encara que sigui amb xanques.

—Guaita —va exclamar Franz—, és una gran idea, sobretot per apagar les candeles; ens disfressarem de putxinel·lis-vampirs o d’habitants de les Landes i tindrem un èxit sensacional.

—¿Encara volen una calessa fins diumenge, excel·lències?

—I tant! —va dir Albert—. ¿Es pensa que recorrerem els carrers de Roma a peu com si fóssim agutzils?

—Vaig a afanyar-me a executar les seves ordres —digué el senyor Pastrini—, però els aviso que el carruatge els costarà sis piastres diàries.

—I jo, benvolgut senyor Pastrini —digué Franz—, que no sóc el nostre veí, el milionari, l’aviso que, com que ja és la quarta vegada que vinc a Roma, sé el preu de les calesses, tant els dies feiners com diumenges i festius. Li donarem dotze piastres per avui, demà i demà passat, i encarà s’embutxacarà vostè un bon benefici.

—Caram, excel·lència! —va exclamar el senyor Pastrini, intentant rebel·lar-se.

—Deixem-ho així, benvolgut amic —digué Franz—, o aniré jo mateix a fer el tracte amb el seu fatxenda, que és també el meu. Som vells amics, déu n’hi do els diners que m’ha robat, i, amb l’esperança de robar-me’n més, m’ho farà per un preu més baix que el que li ofereixo a vostè, que perdrà la diferència. La culpa serà seva.

—No es prengui aquesta molèstia, excel·lència —va dir el senyor Pastrini amb el somriure de l’especulador italià que es declara vençut—, faré el que podré i espero que quedarà content.

—Meravellós! Així es parla.

—¿Quan vol el carruatge?

—D’aquí a una hora.

—D’aquí a una hora, el tindrà a la porta.

Una hora més tard, efectivament, el vehicle esperava els dos joves. Era un modest fiacre, que, donada la solemnitat de les circumstàncies, havien ascendit al rang de calessa. Malgrat, però, el seu mediocre aspecte, els joves s’haurien considerat feliços de tenir-ne un de semblant per als tres últims dies.

—Excel·lència —va cridar el cicerone, en veure Franz traient el nas per la finestra—, ¿hem d’acostar la carrossa al palau?

Tot i que Franz ja estava acostumat a l’èmfasi italià, la seva primera reacció va ser mirar al seu voltant. Era, però, a ell, a qui parlaven.

Franz era l’excel·lència, la carrossa el fiacre, i el palau l’hotel de Londres.

Tot el geni laudatori de la nació es trobava ficat en aquella única frase.

Franz i Albert van baixar al carrer. La carrossa va acostar-se al palau.

Les seves excel·lències van estirar les cames a les banquetes i el cicerone va saltar al seient posterior.

—¿On volen que els porti, excel·lències?

—Primer a Sant Pere i després al Colosseu —va dir Albert, un parisenc com cal.

Albert, però, no sabia una cosa: que cal un dia per veure Sant Pere, i un mes per estudiar-lo. Van passar-se el dia, doncs, només veient Sant Pere.

De cop, van adonar-se que el sol començava a baixar.

Franz es va treure el rellotge, eren dos quarts de cinc.

Van emprendre immediatament la tornada a l’hotel. A la porta, Franz va ordenar al cotxer que es trobés a punt a les vuit. Volia ensenyar a Albert el Colosseu a la llum de la lluna, de la mateixa manera que li havia mostrat Sant Pere a ple dia. Quan ensenyes a un amic una ciutat que ja coneixes, hi poses tanta coqueteria com quan mostres una dona de la qual has estat amant.

En conseqüència, Franz va traçar l’itinerari al cotxer. Havia de sortir per la porta del Popolo, seguir la muralla exterior i entrar per la porta de San Giovanni. Així, el Colosseu apareixia sense cap preparació, sense que el Capitoli, el Forum, l’arc de Septimi Sever, el temple d’Antonino i Faustina o la Via Sacra, que haurien trobat per un altre camí, anessin empetitint-lo gradualment.

Van seure a taula: el senyor Pastrini havia promès als hostes un festí excel·lent: va donar-los un dinar passable, no hi havia res a dir.

Va presentar-se quan ja acabaven. D’entrada, Franz es va pensar que era per rebre els seus compliments i va començar a fer-ho, però l’altre el va interrompre a les primeres paraules.

—Excel·lència, m’afalaga la seva aprovació, però no he pujat per això…

—¿Era per dir-nos que ens ha trobat una calessa? —va preguntar-li Albert mentre encenia un cigar.

—Encara menys, excel·lència, fins i tot farà bé de no pensar-hi més i resignar-se. A Roma, les coses són possibles o impossibles. Quan no poden ser, no hi ha res a fer.

—A París, és més còmode: quan una cosa és impossible, pagues el doble i la tens a l’instant que la demanes.

—Sento dir això a tots els francesos —va replicar el senyor Pastrini, una mica picat—. No arribo a entendre, doncs, per què viatgen.

—Només ho fan els bojos i els ximplets com nosaltres —digué Albert, llançant amb flegma el fum cap al sostre i balancejant-se sobre les potes del darrere de la butaca—, les persones sensates no abandonen el seu palau del carrer Helder, el bulevard de Gand i el cafè de París.

No cal dir que Albert vivia en el carrer esmentat, feia cada dia la seva passejada elegant i dinava quotidianament en l’únic cafè on es pot dinar, sempre que tinguis bona relació amb els cambrers.

El senyor Pastrini va quedar-se un moment en silenci. Era evident que meditava la resposta, que, sens dubte, no li semblava prou clara.

—Però, en fi —va dir Franz, al seu torn, interrompent les reflexions geogràfiques del fondista—, vostè ha vingut per alguna raó: ¿vol exposar-nos el motiu de la visita?

—Ah, és veritat! ¿Havien demanat la calessa per a les vuit, oi?

—Exacte.

—¿Tenen la intenció de visitar el Colosseu?

—També exacte.

—Molt bé. ¿Li han dit al cotxer que surti per la porta del Popolo, que segueixi les muralles i que entri per la porta San Giovanni?

—Són les meves pròpies paraules.

—Doncs, bé, aquest itinerari és impossible.

—¿Impossible?

—O almenys molt perillós.

—¿Perillós? ¿I per què?

—A causa del famós Luigi Vampa.

—Primer de tot, benvolgut amfitrió, ¿qui és aquest famós Luigi Vampa? —va preguntar Albert—. Potser és molt popular a Roma, però, l’aviso, a París no el coneix ningú.

—¿Què diu? ¿No el coneix?

—No tinc aquest honor.

—¿No n’ha sentit pronunciar mai el nom?

—Mai.

—Doncs, bé, és un bandoler al costat del qual gent com Decesari i Gasparoni[40] són uns escolanets.

—Atenció, Albert —va exclamar Franz—, vet aquí, finalment, un bandoler!

—L’aviso, benvolgut senyor Pastrini, que no em creuré una paraula del que va a explicar-nos. Dit això, parli tant com vulgui, l’escolto. «Una vegada era…».

—Va, comenci!

El senyor Pastrini va mirar Franz, que li semblava el més raonable de tots dos joves. Cal fer justícia al bon home: havia allotjat molts francesos al llarg de la seva vida, però mai no havia arribat a comprendre una part del seu tarannà.

—Excel·lència —va dir molt seriosament, adreçant-se, com hem dit, a Franz—, si em considera un mentider, és inútil que els digui el que volia dir-los. Tanmateix, puc afirmar que era pel bé de les seves excel·lències.

—Albert no li diu que sigui un mentider, benvolgut senyor Pastrini —li va respondre Franz—, li diu que no se’l creurà, això és tot. Però jo sí. Per tant, calmi’s i parli.

—Tanmateix, excel·lència, ha de comprendre que, si es posa en dubte la meva veracitat…

—Estimat —va replicar-li Franz—, és més susceptible que Cassandra, que, tot i que era profetessa, ningú no se l’escoltava. Vostè, almenys, pot estar segur de la meitat de l’auditori. Au, segui, i digui’ns qui és aquest senyor Vampa.

—Ja l’hi he dit, excel·lència, és un bandit, com no n’havíem vist cap d’ençà del famós Mastrilla.

—¿I quina relació hi ha entre aquest malfactor i l’ordre que he donat al cotxer de sortir per la porta del Popolo i entrar per la de San Giovanni?

—Que poden sortir per l’una, però dubto molt que entrin per l’altra.

—¿Per què? —va preguntar Franz.

—Perquè, quan es fa de nit, ja no et trobes segur a cinquanta passes de les portes.

—¿Paraula d’honor? —va preguntar Albert.

—Senyor vescomte —digué el senyor Pastrini, encara ferit fins al fons de l’ànima pel dubte d’Albert sobre la seva veracitat—, no ho dic per vostè sinó pel seu company de viatge, que coneix Roma i sap que no es pot fer broma amb aquestes coses.

—Benvolgut amic —va dir Albert adreçant-se a Franz—, acabem de trobar una aventura admirable: carreguem la calessa de pistoles, trabucs i escopetes de dos canons, Luigi Vampa ve per arrestar-nos i nosaltres l’arrestem a ell. El portem a Roma i el regalem a Sa Santedat, que ens pregunta què pot fer per agrair-nos un servei tan important. Aleshores, simplement, li demanem una carrossa i dos cavalls de les seves quadres, i veiem el carnaval en cotxe. Sense comptar que, probablement, el poble romà, agraït, no ens coroni al Capitoli i ens proclami, com a Curtius i Horatius Coclès, salvadors de la pàtria.

Mentre Albert elucubrava així, el senyor Pastrini feia una cara impossible de descriure.

—¿I, per començar —va preguntar Franz a Albert—, d’on traurà les pistoles, els trabucs i les escopetes de dos canons amb què pensa omplir el nostre vehicle?

—La veritat és que no serà del meu arsenal —li va respondre—, perquè, a Terracina, van robar-me fins i tot el punyal. ¿I vostè?

—A mi, van fer-me el mateix a Aquapendente.

—Guaiti, benvolgut patró —va dir Albert, encenent el segon cigar amb la burilla del primer—, ¿sap que aquesta mesura és molt còmoda per als lladres i que té tot l’aspecte d’haver estat presa d’acord amb ells?

Sens dubte, el senyor Pastrini va trobar la broma comprometedora, perquè només va respondre a mitges, i encara adreçant-se a Franz, com a l’únic ésser com cal amb el qual es podia entendre raonablement.

—Vostè sap, excel·lència, que no és costum defensar-se quan t’ataquen els bandits.

—¿Què diu? —va exclamar Albert, el valor del qual es revoltava davant la idea de deixar-se robar sense dir res—. ¿Què vol dir que no és costum?

—No, perquè tota defensa seria inútil. ¿Què vol fer contra una dotzena de malfactors, que surten d’una cuneta, d’un casalot o d’un aqüeducte, i que l’apunten tots alhora amb les armes?

—Redéu, jo vull fer-me matar! —va exclamar Albert.

L’hostaler va mirar Franz amb una cara que volia dir: «Decididament, excel·lència, el seu company està guillat».

—Benvolgut Albert —va replicar Franz—, la seva resposta és sublim, val tant com el Qu’il mourût del vell Corneille. La diferència és que, quan Horaci responia això es tractava de la salvació de Roma, i la cosa valia la pena. Pel que fa a nosaltres, observi que es tracta solament de satisfer un caprici. I seria ridícul arriscar la vida per un caprici.

—Ah, per Bacco! —va exclamar el senyor Pastrini—. Ja era hora. D’això, se’n diu parlar.

Albert va servir-se un got de lacryma christi[41], i se’l va veure a glopets mentre murmurava paraules incomprensibles.

—Doncs, bé, senyor Pastrini —va continuar Franz—, ara que el meu company s’ha calmat i que vostè ha pogut apreciar les meves disposicions pacífiques, a veure: ¿qui és el senyor Luigi Vampa? ¿És pastor o patrici? ¿Jove o vell? ¿Alt o petit? Descrigui-me’l a fi que, si l’ensopeguem per casualitat enmig de la gent, com a Jean Sbogar o Lara[42], el puguem reconèixer.

—No pot adreçar-se a ningú millor que a mi, excel·lència, per saber detalls exactes, perquè vaig conèixer Luigi Vampa quan ell era una criatura, i, un dia que jo mateix vaig caure a les seves mans, anant de Ferentino a Alatri, va recordar, per sort per a mi, la nostra vella amistat. No solament va deixar-me anar sense fer-me pagar rescat sinó que, a sobre, va regalar-me un magnífic rellotge i va contar-me la seva història.

—Vegem el rellotge —va dir Albert.

El senyor Pastrini es va treure de la butxaqueta un magnífic Breguet[43] amb el nom del seu autor, l’escut de París i una corona de comte.

—És aquest.

—Caram! El felicito —va exclamar Albert, traient-se el seu de la butxaca de l’armilla—. Jo en tinc un de molt semblant i va costar-me tres mil francs.

—Vegem la història —va dir Franz mentre acostava una butaca i feia un gest al senyor Pastrini perquè s’hi assegués.

—¿Em donen permís, excel·lències?

—I tant! —va dir Albert—. No és cap predicador, amic meu, per parlar dret.

L’hostaler va seure després de saludar respectuosament cadascun dels futurs oïdors amb un gest que tenia com a finalitat indicar que es trobava a punt per donar-los les informacions que demanaven sobre Luigi Vampa.

—Un moment! —va fer Franz, aturant el senyor Pastrini a l’instant que aquest obria la boca—. Vostè diu que va conèixer Luigi Vampa quan era una criatura: ¿és, doncs, encara una persona jove?

—¿Jove? I tant! Amb prou feines té vint-i-dos anys! Oh, és un ganàpia que arribarà lluny, no s’hi amoïni!

—¿Què me’n diu, Albert? Això d’haver-se fet ja una reputació als vint-i-dos anys està molt bé! —va dir Franz.

—Sí, és cert. A la seva edat, Alexandre, Cèsar i Napoleó, que després van fer un cert soroll al món, no estaven tan avançats com ell.

—¿De manera que l’heroi del qual anem a escoltar la història només té vint-i-dos anys? —va insistir Franz, adreçant-se a l’hostaler.

—Amb prou feines, com he tingut l’honor de dir-los.

—¿És alt o petit?

—De talla mitjana: si fa no fa, com vostè, excel·lència —va dir l’hostaler a Albert.

—Gràcies per la comparació —va respondre aquest, inclinant-se.

—Continuï, senyor Pastrini! —digué Franz, somrient davant la susceptibilitat del seu amic—. ¿A quina classe social pertanyia?

—Era un simple pastor de la finca del comte de San Felice, situada entre Palestrina i el llac de Gabri. Havia nascut a Pampinara i havia entrat als cinc anys al servei del comte. El seu pare, també pastor a Anagni, tenia un petit ramat propi i vivia de la llana i la llet de les ovelles, que venia a vendre a Roma.

»Ja de criatura, el petit Vampa tenia un caràcter estrany. Un dia, a l’edat de set anys, havia anat a veure el capellà de Palestrina i li havia pregat que li ensenyés a llegir. La cosa era difícil perquè el jove pastor no podia abandonar el ramat. Però el bon mossèn anava cada dia a dir missa a un pobre caseriu, massa petit per pagar-se un rector, que, com que no tenia ni nom era conegut amb el de Borgo. Va oferir a Luigi de trobar-se al camí a l’hora que ell tornava i donar-li així la lliçó; va prevenir-lo que seria curta i que, per tant, havia d’aprofitar-la.

»El noiet va acceptar amb alegria.

»Cada dia, Luigi portava el ramat a pasturar al camí de Palestrina a Borgo; cada dia, a les nou del matí, el mossèn passava, el sacerdot i l’infant seient a la cuneta, i el pastoret prenia la lliçó al breviari del rector.

»Al cap de tres mesos, ja sabia llegir.

»Això no era tot, ara li calia aprendre a escriure.

»El mossèn va fer fer tres alfabets a un professor de cal·ligrafia de Roma: un amb lletra gruixuda, el segon amb lletra normal i un altre amb lletra fina, i va ensenyar-li que copiant-los sobre un tros de pissarra amb l’ajuda d’una punta de ferro, podria aprendre a escriure.

»Aquell mateix vespre, després de tornar el ramat al corral, el petit Vampa va anar corrents a cal manyà de Palestrina, va agafar un clau gros, va forjar-lo, va martellejar-lo, va arrodonir-lo i va fer-ne una mena d’estil antic.

»L’endemà va reunir una provisió de pissarres i va posar-se a la feina.

»Al cap de tres mesos, sabia escriure.

»El mossèn, esbalaït per aquella profunda intel·ligència i colpit per aquelles aptituds, va regalar-li uns quants quaderns de paper, un paquet de plomes i una navalla.

»Una cosa nova que calia estudiar, però no era res al costat de la primera. Vuit dies més tard, el noi manejava la ploma amb la mateixa traça que l’estil.

»El mossèn va contar el cas al comte de San Felice, que va voler veure el pastoret, va fer-lo llegir i escriure davant seu, va ordenar a l’administrador que el fes menjar amb els criats i va donar-li dues piastres mensuals.

»Amb els diners, Luigi va comprar llibres i llapis.

»Havia aplicat a totes les coses la facilitat d’imitació que tenia i, com Giotto quan era una criatura, dibuixava les ovelles, els arbres i les cases a les pissarres.

»Després va començar a tallar la fusta i a donar-li tota mena de formes amb la punta de la navalla. Així havia començat Pinelli, l’escultor popular.

»Una nena de set o vuit anys, és a dir una mica més jove que Vampa, també guardava ovelles en una finca a prop de Palestrina. Havia nascut a Valmontone, era òrfena i es deia Teresa.

»Les dues criatures es trobaven, seien l’una al costat de l’altra i parlaven, reien i jugaven mentre deixaven que els ramats es barregessin i pasturessin plegats. Al vespre, separaven el bestiar del comte de San Felice del del baró de Cerveteri, i s’acomiadaven per tornar a les masies respectives, prometent-se que es retrobarien el dia següent al matí.

»L’endemà, complien la paraula, i així creixien plegats.

»Vampa va fer dotze anys, la petita Teresa onze.

»Mentrestant, els seus instints naturals es desenvolupaven.

»Al costat del gust per l’art, en el qual havia progressat tant com li permetia el seu aïllament, Luigi tenia rampells de tristor, ramalades ardents, sortides colèriques i un tarannà burleta. Cap dels nois de Pampinara, Palestrina o Valmontone havia aconseguit tenir influència sobre ell, ni solament esdevenir-ne company. El seu temperament dominant, sempre disposat a exigir sense voler plegar-se mai a cap concessió, el privava de qualsevol gest amistós o demostració de simpatia. Només Teresa, amb una paraula, una mirada o un gest, manava sobre aquell caràcter d’una peça, que, si bé cedia sota la mà d’una dona, s’hauria tibat fins a trencar-se sota la d’un home, fos qui fos.

»Teresa, al contrari, era viva, espavilada i alegre, però excessivament coqueta. Les dues piastres que l’administrador del comte de San Felice donava a Luigi, l’import de totes les petites obres esculpides que ell venia als comerciants de joguines de Roma, se n’anaven en arracades de perles, collarets de vidre i fermalls d’or. Així, gràcies a la prodigalitat del seu amic, Teresa era la camperola més bella i elegant dels voltants de Roma.

»Van continuar creixent. Es passaven el dia plegats, abandonant-se sense problemes als instints de la seva natura primitiva. En les seves converses, en els seus desigs, en els seus somnis, Vampa es veia sempre de capità de vaixell, general de l’exèrcit o governador d’una província; Teresa es veia rica, amb els vestits més bonics i seguida de criats amb lliurea. Després de passar-se el dia brodant el futur amb aquells arabescs folls i brillants, se separaven per portar cadascun els seus bens a l’estable i tornar a baixar des de l’altura dels somnis a la humilitat de la posició real.

»Un dia, el jove pastor va dir a l’administrador del comte que havia vist sortir un llop de les muntanyes de Sabina i rondar el ramat. L’administrador va donar-li un fusell: era el que Vampa volia.

»L’atzar va fer que es tractés d’una arma excel·lent, fabricada a Brescia, que tenia la precisió d’una carrabina anglesa. Un dia, però, el comte, en rematar a cops una guineu ferida, havia trencat la culata i el fusell havia quedat arraconat.

»Allò no era cap dificultat per a un escultor com Vampa. Va examinar l’arma, va calcular les modificacions que calia fer-hi per adaptar-la a la seva vista i va fer una culata nova amb uns ornaments tan meravellosos que, si s’hagués volgut vendre només la fusta a la ciutat, n’hauria tret segurament quinze o vint piastres.

»No tenia, però, cap intenció de fer-ho: havia somiat molt de temps amb un fusell. En tots els països on la independència ha substituït la llibertat, la primera necessitat que experimenta un cor fort és la d’una arma que asseguri al mateix temps l’atac i la defensa, i que, fent terrible qui la porta, també el fa sovint temut.

»D’ençà d’aleshores, Vampa va dedicar el temps de lleure a practicar amb el fusell. Va comprar pólvora i bales, i tot va convertir-se en dianes: els troncs de les oliveres tristes, escarransides i grises, que creixen als vessants de les muntanyes de la Sabina; la guineu que, al vespre, sortia del cau per començar la caça nocturna, i l’àguila que planava al cel. Aviat va adquirir tanta traça que Teresa va superar el temor que havia experimentat a la primeria en sentir les detonacions, i va divertir-se veient com el seu jove company ficava la bala del seu fusell on volia, amb tanta precisió com si ho hagués fet amb la mà.

»Un vespre, en efecte, un llop va sortir del bosc d’avets a la vora del qual solien estar-se els joves: la bèstia era morta quan amb prou feines havia fet deu passes per la plana.

»Molt orgullós del tret, Vampa va carregar-se el llop a l’espatlla i va portar-lo a la masia.

»Totes aquestes coses donaven un cert prestigi a Luigi als voltants de la finca. L’home superior, es trobi on es trobi, es crea un grup d’admiradors. Es parlava del jove pastor com del camperol més hàbil, fort i valent de la contrada. I encara que Teresa, en una zona encara més gran, passava per una de les noies més boniques de la Sabina, ningú s’atrevia a parlar-li d’amor perquè tothom sabia que Vampa n’estava enamorat.

»I tanmateix, els joves mai no s’havien dit que s’estimaven. Havien crescut l’un al costat de l’altre com dos arbres que barregen les arrels sota terra, les branques enlaire i el perfum en el cel, però el desig de veure’s no havia minvat, havia esdevingut una necessitat; la mort els hauria resultat més suportable que un dia de separació.

»Teresa tenia setze anys, Vampa disset.

»En aquell temps va començar a parlar-se molt d’una partida de bandolers que s’organitzava a les muntanyes Lepini. El bandolerisme mai no ha estat extirpat seriosament als voltants de Roma. A vegades, no hi ha caps, però, quan se’n presenta un, és rar que no trobi una banda.

»El cèlebre Cucumetto, perseguit als Abruzzi, expulsat del reialme de Nàpols, on havia sostingut una veritable guerra, havia travessat el Garigliano, com Manfred[44], i havia vingut a refugiar-se entre Sonnino i Juperno, a la vora de l’Amaseno.

»Era ell qui s’ocupava de reorganitzar una banda, seguint les petjades de Decesaris i Gasparone, als quals esperava superar aviat. Diversos joves de Palestrina, Frascati i Pampinara van desaparèixer. A la primeria, allò va causar inquietud, però aviat es va saber que havien anat a unir-se a la banda de Cucumetto.

»Al cap d’un temps, va convertir-se en el centre de l’atenció general. N’explicaven detalls d’una audàcia extraordinària i d’una brutalitat revoltant.

»Un dia, va segrestar una noia, la filla de l’agrimensor de Frosinone. Les lleis del bandolers són clares: una noia pertany en primer lloc a qui la segresta; després, els altres s’ho fan a la sort i la desgraciada serveix per a satisfer el plaer de la colla fins que l’abandonen o mor.

»Quan els pares són prou rics per rescatar-la, els bandolers envien un missatger a fer el tracte: el cap de la presonera respon de la seguretat de l’emissari. Si el rescat és refusat, la presonera està irrevocablement condemnada.

»L’amant de la noia formava part de la banda de Cucumetto. Es deia Carlini.

»Quan va veure el jove, ella va allargar-li els braços i es va creure salvada. Al pobre Carlini, però, se li va trencar el cor perquè s’imaginava la sort que li esperava.

»Tanmateix, com que era el favorit de Cucumetto, havien compartit el perill durant tres anys i ell li havia salvat la vida matant d’un tret de pistola un carrabiner que ja havia aixecat el sabre per obrir-li el cap, va esperar que l’altre tindria pietat d’ell.

»Va emportar-se, doncs, Cucumetto a banda, mentre la jove, asseguda contra el tronc d’un gran pi que s’elevava al mig d’una clariana del bosc, s’havia fet un vel amb el pintoresc pentinat de les camperoles romanes i amagava la cara a les mirades luxurioses dels bandolers.

»Va contar-l’hi tot: els seus amors amb la presonera, les promeses de fidelitat i com es citaven cada nit en unes ruïnes d’ençà que ells voltaven per la contrada.

»Justament aquell vespre, Cucumetto havia enviat Carlini a un poble veí. Per aquella raó, no havia pogut acudir a la cita. Cucumetto s’hi havia trobat per casualitat i havia segrestat la jove.

»Carlini va suplicar-li que fes una excepció en favor seu i que respectés Rita, dient-li que el pare de la noia era ric i pagaria un bon rescat.

»Va semblar que Cucumetto es deixava convèncer pels precs del seu amic i va encarregar-li que busqués un pastor que poguessin enviar a casa del pare de Rita, a Frosinone.

»Aleshores Carlini, molt content, va acostar-se a la noia, li va dir que estava salvada i va invitar-la a escriure una carta al pare per contar-li el que li havia passat i anunciar-li que havien fixat el rescat en tres-centes piastres.

»Només donaven al pare un termini de dotze hores, és a dir fins l’endemà a les nou del matí.

»Un cop escrita la carta, Carlini va agafar-la immediatament i va recórrer la plana a la recerca d’un missatger.

»Va trobar un jove pastor que tancava el ramat. Els missatgers naturals dels bandolers són els pastors, que viuen entre la ciutat i la muntanya, entre la vida salvatge i la civilitzada.

»El jove pastor va anar-se’n immediatament i va prometre que seria abans d’una hora a Frosinone.

»Carlini va tornar tot content a reunir-se amb la seva amant i va anunciar-li la bona notícia.

»Va trobar la banda a la clariana, sopant alegrement amb les provisions que els bandolers rebien dels camperols com un tribut. Va buscar en va Cucumetto i Rita entre els comensals.

»Va preguntar on eren, els bandolers van respondre amb una gran riallada. Una suor freda va regalimar pel front de Carlini i l’angoixa va oprimir-li el cor.

»Va repetir la pregunta. Un dels comensals va omplir un got de vi d’Orvieto i l’hi va oferir, tot dient:

»—A la salut del valent Cucumetto i la bella Rita!

»En aquell moment, a Carlini va semblar-li sentir un crit de dona. Va endevinar-ho tot. Va agafar el got, va trencar-lo a la cara del que l’hi havia donat i va llançar-se en la direcció del xiscle.

»Cent passes més endavant, darrere d’una mata, va trobar Rita desmaiada entre els braços de Cucumetto.

»En veure Carlini, Cucumetto va posar-se dret amb una pistola a cada mà.

»Tots dos bandolers van mirar-se una estona: l’un amb el somriure de la luxúria als llavis, l’altre amb la pal·lidesa de la mort a la cara.

»Hauríeu cregut que passaria una cosa terrible entre ells. A poc a poc, però, les fesomies de Carlini van relaxar-se; va deixar caure a un costat la mà que havia allargat a una de les pistoles que duia a la cintura.

»Rita jeia a terra entre tots dos.

»La lluna il·luminava l’escena.

»—Bé —digué Cucumetto—, ¿has fet l’encàrrec que t’havia manat?

»—Sí, capità —li respongué Carlini—, demà, abans de les nou, el pare de Rita serà aquí amb els diners.

»—Perfecte. Mentrestant, passarem una nit alegre. Aquesta noia és encantadora, tens bon gust, mestre Carlini. Per tant, com que no sóc cap egoista, tornarem al costat dels companys i farem a la sort a qui li tocarà ara.

»—¿Ha decidit, per tant, abandonar-la a la llei comuna? —va preguntar-li Carlini.

»—¿Per què hauria de fer una excepció en favor seu?

»—Havia cregut que la meva petició…

»—¿Que ets més que els altres, tu?

»—És just.

»—Estigues tranquil, però —va dir Cucumetto, rient—, tard o d’hora et tocarà la tanda.

»Carlini serrava les dents.

»—Anem —va dir Cucumetto, fent un pas cap als comensals—. ¿Véns?

»—Ara mateix…

»Cucumetto va allunyar-se sense perdre de vista Carlini, perquè sens dubte temia que no l’ataqués per l’esquena. Però res no delatava cap intenció hostil en el bandoler.

»Estava dret, amb els braços plegats, a prop de Rita, que continuava desmaiada.

»Per un instant, Cucumetto va pensar-se que el jove l’agafaria en braços i fugiria amb ella. Ara, però, tant li feia, havia obtingut de Rita el que volia. Quant als diners, tres-centes piastres repartides entre la banda eren tan poca cosa que no el preocupaven gaire.

»Va continuar, doncs, camí de la clariana, però, davant la seva sorpresa, Carlini va arribar-hi gairebé al mateix temps que ell.

»—Fem-ho a la sort, fem-ho a la sort! —van exclamar els bandolers en veure arribar el cap.

»I els ulls d’aquells homes van brillar d’embriaguesa i lascívia mentre les flames de la foguera els il·luminava els cossos amb una claror rogenca que els feia semblar dimonis.

»El que demanaven era just. Per tant, Cucumetto va fer un senyal amb el cap anunciant que accedia a la petició.

»Van posar els noms dins d’un barret, el de Carlini igual que el dels altres, i el més jove de la banda va treure un paper de l’urna improvisada.

»Portava el nom de Diavolaccio.

»Era el mateix que havia proposat a Carlini beure a la salut del cap i a qui Carlini havia respost trencant-li el got a la cara.

»La sang li rajava d’una ampla ferida, oberta de la templa a la boca.

»Diavolaccio, en veure’s afavorit per la fortuna, va esclafir de riure.

»—Capità —digué—, fa un moment, Carlini no ha volgut beure a la salut de vostè; proposi-li de fer-ho a la meva. Potser serà més condescendent que amb mi.

»Tothom s’esperava que Carlini explotaria, però, davant la sorpresa general, va agafar un got amb una mà i un flascó amb l’altra.

»—A la teva salut, Diavolaccio —va dir amb una veu absolutament tranquil·la, omplint el got i empassant-se’n el contingut sense que la mà li tremolés.

»Després va seure a la vora de la foguera.

»—Vull la meva part del sopar —va dir—. La caminada que acabo de fer m’ha obert la gana.

»—Visca Carlini! —van exclamar els bandolers.

»—Enhorabona! —digué Cucumetto—. D’això se’n diu agafar-se les coses com un bon company.

»I tots van tornar a posar-se en cercle al voltant de la foguera mentre Diavolaccio s’allunyava.

»Carlini menjava i bevia com si no hagués passat res.

»Els bandolers el miraven amb sorpresa, sense entendre aquella impassibilitat, quan van sentir darrere seu unes passes feixugues.

»Van girar-se i van veure Diavolaccio que portava la noia als braços.

»El cap de la xicota penjava enrere, els llargs cabells arribaven a terra.

»A mesura que entraven al cercle de llum projectat per la foguera, tothom va adonar-se de la pal·lidesa de la noia i del bandoler.

»L’aparició tenia alguna cosa tan estranya i solemne que tothom va aixecar-se, tret de Carlini, que va quedar-se assegut i va continuar menjant i bevent com si no passés res al seu voltant.

»Diavolaccio va seguir avançant enmig d’un silenci absolut i va deixar Rita als peus del capità.

»Aleshores tothom va poder adonar-se de la causa de la pal·lidesa de la noia i del bandoler.

»Rita tenia un ganivet clavat fins al mànec a sota del pit esquerre.

»Tothom va mirar Carlini: la beina que duia a la cintura era buida.

»—Ah, ah! —va exclamar el cap dels bandolers—. Ara entenc perquè Carlini s’ha quedat enrere.

»Tota natura salvatge és capaç d’apreciar una acció forta. Malgrat que potser cap dels bandolers hauria fet el que acabava de fer Carlini, tots ho van comprendre.

»—Bé —va dir aleshores Carlini, aixecant-se al seu torn, amb la mà sobre la culata d’una de les seves pistoles, i acostant-se al cadàver—, ¿encara hi ha algú que em disputi aquesta dona?

»—No —va dir el cap—, és teva!

»Aleshores Carlini va agafar-la en braços i va emportar-se-la fora del cercle de llum que projectaven les flames de la foguera.

»Com sempre, Cucumetto va apostar sentinelles, i els bandolers, embolcallats amb les capes, van posar-se a dormir al voltant del foc.

»A mitjanit, un sentinella va donar l’alerta, Cucumetto i els seus companys van aixecar-se immediatament.

»Era el pare de Rita, que venia personalment amb el rescat de la filla.

»—Té —digué a Cucumetto, donant-li una bossa amb diners—, aquí hi ha tres-centes piastres, torna’m la meva filla.

»El cap de la banda, però, sense agafar els diners, va fer-li un gest perquè el seguís.

»El vell va obeir. Van allunyar-se sota els arbres, entre les branques dels quals es filtrava la llum de la lluna. Finalment, Cucumetto es va aturar i va allargar la mà, indicant al vell dues persones al peu d’un arbre.

»—Vés, demana la teva filla a Carlini —digué—, ell t’ho explicarà.

»I va tornar-se’n amb els companys.

»El vell va quedar-se immòbil i amb la mirada fixa. Pressentia que alguna desgràcia desconeguda, immensa, inaudita, li planava sobre el cap.

»Finalment, va dirigir-se al grup informe, que no podia distingir clarament.

»En sentir soroll de passes, Carlini va aixecar el cap. Les formes de dues persones van començar a perfilar-se als ulls del vell.

»Hi havia una dona estirada a terra, amb el cap sobre els genolls d’un home assegut, inclinat a sobre d’ella. L’home, en aixecar-se, havia deixat al descobert la cara de la jove que premia contra el seu pit.

»El vell va reconèixer la filla, Carlini va reconèixer el vell.

»—T’esperava —digué el bandoler al pare de Rita.

»—¿Què has fet, miserable?

»I el vell mirava amb terror Rita, pàl·lida, immòbil, tacada de sang, amb un ganivet clavat al pit.

»Un raig de lluna la il·luminava amb una claror groguenca.

»—Cucumetto l’havia violat —li respongué el bandoler—, i, com que jo l’estimava, l’he morta perquè, després d’ell, anava a servir de joguina a tota la banda.

»El vell no va pronunciar ni una paraula, però va posar-se pàl·lid com un espectre.

»—Ara, si ho he fet malament, venja-la.

»Va arrencar el ganivet del cos de la noia i, aixecant-se, va anar a donar-lo al vell amb una mà mentre amb l’altra s’obria el gec i li oferia el pit nu.

»—Has fet bé —digué el vell amb veu apagada—. Abraça’m, fill meu.

»Carlini va llançar-se plorant als braços del pare de la seva amant. Eren les primeres llàgrimes que vessava aquell home sanguinari.

»—Ara —li digué el vell—, ajuda’m a enterrar-la.

»Carlini va anar a buscar dos pics; el pare i l’amant van posar-se a cavar al peu d’un roure, les branques espesses del qual havien de cobrir la tomba de la noia.

»Quan van acabar, el pare va besar la jove, després va fer-ho l’amant, i, a continuació, agafant-la pels peus i per les aixelles, van baixar-la a la fossa.

»Tot seguit, agenollats un a cada banda de la tomba, van resar les oracions dels morts.

»Quan van acabar, van llançar la terra sobre el cadàver fins que van omplir la fossa.

»—Gràcies, fill meu —digué el vell a Carlini, allargant-li la mà—; ara, deixa’m sol.

»—Però…

»—Deixa’m, t’ho mano.

»Carlini va obeir, va anar a reunir-se amb els companys, va tapar-se amb la capa i va semblar que aviat s’adormia com els altres.

»El dia abans, havien decidit canviar de campament.

»Una hora abans que sortís el sol, Cucumetto va despertar els homes i els va donar l’ordre de posar-se en marxa.

»Carlini, però, no va voler anar-se’n sense saber què s’havia fet del pare de Rita.

»Va dirigir-se a l’indret on l’havia deixat.

»Va trobar el vell penjat d’una de les branques del roure que ombrejava la tomba de la filla.

»Aleshores va jurar sobre el cadàver de l’un i la tomba de l’altra que els venjaria.

»Tanmateix, no va poder complir el jurament, perquè, dos dies més tard, van matar-lo en una topada amb els carrabiners romans.

»Resultava sorprenent, però, que, de cara a l’enemic, hagués rebut una bala entre les espatlles.

»La sorpresa va deixar de ser-ho quan un dels bandolers va fer observar als companys que Cucumetto es trobava a deu passes darrere de Carlini quan aquest va caure.

»El matí que se n’havien anat del bosc de Frosinone, havia seguit Carlini enmig de la fosca, n’havia sentit el jurament, i, com a home previngut, se li havia avançat.

»Sobre el terrible cap de banda, es contaven una pila d’històries més, no menys curioses que aquesta.

»De manera que, de Fondi a Perugia, tothom tremolava només de sentir el nom de Cucumetto.

»Luigi i Teresa parlaven sovint d’aquestes històries.

»Escoltant-les, la noia tremolava com la fulla a l’arbre, però Vampa la tranquil·litzava amb un somriure i clavant un cop al fusell, que disparava les bales amb tanta precisió. Si no es quedava tranquil·la, ell li assenyalava algun corb enfilat en una branca morta a cent passes, apuntava, disparava i l’ocell queia al peu de l’arbre.

»Mentrestant, el temps passava. Els joves havien decidit que es casarien quan Vampa faria vint anys i Teresa dinou. Tots dos eren orfes i només havien de demanar permís als amos; ho havien fet i l’havien obtingut.

»Un dia que parlaven de projectes per al futur, van sentir dos o tres trets. Després, de sobte, un home va sortir del bosc a la vora del qual ells tenien el costum de portar els ramats a pasturar, i se’ls va acostar corrents.

»Quan van poder sentir-lo, va cridar:

»—Em persegueixen, ¿podeu amagar-me?

»Van adonar-se perfectament que el fugitiu devia ser un bandoler. Entre el camperol i el bandit romà, hi ha, però, una simpatia innata, que fa que el primer estigui sempre disposat a fer un favor al segon.

»Vampa, sense dir res, va córrer, doncs, en direcció a la pedra que tapava l’entrada de la seva cova, la va treure i va indicar al fugitiu que s’amagués en aquell refugi, que ningú no coneixia. Va tornar a posar la pedra després que l’altre va entrar, i va seure de nou al costat de Teresa.

»Gairebé a l’instant, quatre carrabiners a cavall van aparèixer a la vora del bosc. Tres semblaven buscar el fugitiu; el quart arrossegava, agafant-lo pel coll, un bandit presoner.

»Els tres carrabiners van explorar el terreny amb la mirada, van veure els dos joves, van dirigir-s’hi al galop i els van interrogar.

»No havien vist res.

»—Llàstima —va dir el brigadier—, perquè el que busquem és el cap.

»—¿Cucumetto? —no van poder estar-se d’exclamar Luigi i Teresa alhora.

»—Sí —va respondre el brigadier—, i com que ofereixen una recompensa de mil escuts romans per ell, cinc-cents haurien estat per a vosaltres si ens haguéssiu ajudat a enxampar-lo.

»Els joves van intercanviar una mirada. El brigadier va tenir un instant d’esperança. Cinc-cents escuts romans són tres mil francs, i tres mil francs una fortuna per a dos pobres orfes que volen casar-se.

»—Sí, és una llàstima —digué Vampa—, però no l’hem vist.

»Els carrabiners van fer una batuda per la zona, però inútilment.

»Després van desaparèixer.

»Aleshores Vampa va anar a treure la pedra, i Cucumetto va sortir.

»A través de les esquerdes de la porta de granit, havia vist els joves parlar amb els carrabiners, havia deduït el tema de la conversa i havia llegit a la cara de Luigi i de Teresa la inflexible decisió de no lliurar-lo. Va treure’s de la butxaca una bossa plena d’or i els la va oferir.

»Vampa, però, va aixecar el cap amb orgull. A Teresa, els ulls van brillar-li pensant en les valuoses joies i els vestits bonics que es podria comprar amb aquella bossa plena d’or.

»Cucumetto era un diable molt hàbil: havia agafat la forma d’un bandoler en lloc de la d’una serp. Va captar la mirada, va reconèixer en Teresa una digna filla d’Eva, i va tornar al bosc, girant-se diverses vegades amb el pretext de saludar els seus llibertadors.

»Van escolar-se uns quants dies sense que tornessin a veure Cucumetto ni en sentissin parlar».





XXXIV


Vampa

»El carnaval s’acostava. El comte de San Felice va anunciar un gran ball de disfresses al qual van ser invitades les persones més elegants de Roma.

»Teresa tenia moltes ganes de veure el ball. Luigi va demanar al seu protector, l’administrador, permís per assistir-hi amb la noia, amagats entre els criats de la casa. L’hi van concedir.

»El comte oferia el ball sobretot per complaure la seva filla Carmela, a la qual adorava.

»Carmela tenia exactament l’edat de Teresa i eren de la mateixa talla. Teresa era, pel cap baix, tan bella com Carmela.

»La nit del ball, Teresa va posar-se el seu vestit més bonic, els fermalls més valuosos, els collarets de vidre més brillants. Anava vestida com les dones de Frascati.

»Luigi portava la pintoresca indumentària dels dies de festa del camperol romà.

»Van barrejar-se, com els havien permès, amb els criats i els camperols.

»La festa era magnífica. No solament havien il·luminat la vil·la d’una manera magnífica, també havien penjat milers de llanternes de colors als arbres del jardí. Semblava que el palau es desbordava sobre les terrasses, i, de les terrasses, sobre les avingudes.

»A cada cruïlla, hi havia una orquestra, bufets i refrescs; els passejants s’aturaven, formaven grups i la gent ballava on li abellia.

»Carmela portava el vestit típic de les dones de Sonnino. Duia una còfia brodada amb perles; les agulles del cabells eren d’or i diamants; el cinturó, de seda turca amb grans flors de brocat; el sobretot i la faldilla, de caixmir; el davantal, de mussolina de les índies; cada botó del cosset era una pedra preciosa.

»Dues de les seves companyes anaven vestides, respectivament, de dones de Nettuno i de Riccia.

»Quatre nois de les famílies més nobles i riques de Roma les acompanyaven amb aquesta llibertat italiana que no trobem en cap altre país del món: anaven vestits de camperols d’Albano, Veiletri, Civita Castellana i Sora.

»No cal dir que aquests vestits de camperol, com els de camperola, resplendien d’or i pedres precioses.

»A Carmela, se li va acudir la idea de fer una quadrilla completa, però li mancava una noia.

»Mirava al seu voltant: ni una de les invitades duia un vestit igual que el d’ella i els de les seves companyes.

»El comte de San Felice va assenyalar-li Teresa, agafada al braç de Luigi, enmig de les camperoles.

»—¿Em dóna permís, pare? —va preguntar Carmela.

»—Per descomptat —va respondre ell—. ¿No és carnaval?

»Carmela va inclinar-se cap a un jove que l’acompanyava i va dir-li unes paraules mentre li assenyalava la noia amb un dit.

»El jove va seguir amb els ulls la mà bonica que li servia de guia, va fer un gest d’obediència i va anar a invitar Teresa a figurar a la quadrilla de la filla del comte.

»Teresa va sentir que se li encenia la cara. Va interrogar Luigi amb la mirada: no hi havia manera de refusar. Luigi va deixar lliscar lentament el braç de Teresa, i ella, acompanyada per l’elegant cavaller, va allunyar-se i va anar a ocupar, tremolant de cap a peus, el seu lloc a la quadrilla aristocràtica.

»Certament, als ulls d’un artista, l’exacte i sever vestit de Teresa hauria ofert un caràcter ben diferent del de Carmela i les seves companyes. Però Teresa era una noia frívola i coqueta: els brodats de la mussolina, les palmes del cinturó i l’esclat del caixmir l’enlluernaven; la lluentor dels safirs i dels diamants la tornava boja.

»Per la seva banda, Luigi sentia néixer en ell un sentiment desconegut: una mena de dolor sord, que primer li mossegava el cor i, des d’allí, li corria per les venes, l’estremia i se li apoderava del cos. Va seguir amb els ulls els més mínims moviments de Teresa i el cavaller. Quan les mans de la parella es tocaven, Luigi experimentava una mena de rodaments de cap, les artèries li bategaven amb violència i li semblava que sentia vibrar a les orelles el so d’una campana. Si parlaven, malgrat que Teresa escoltava amb timidesa i amb els ulls baixos el discurs del cavaller, com que Luigi llegia en els ulls ardents de l’eixerit jove que les seves paraules eren d’elogi, li semblava que la terra li girava sota els peus i que totes les veus de l’infern li xiuxiuejaven idees de crim i assassinat. Aleshores, tement deixar-se arrossegar per la bogeria, s’aferrava amb una mà a la pèrgola en la qual es recolzava, i amb l’altra premia amb un moviment convulsiu el punyal de mànec esculpit que portava a la cintura, i que, sense adonar-se’n, a vegades treia gairebé del tot de la beina.

»Luigi estava gelós, s’adonava que, arrossegada per la coqueteria i l’orgull, Teresa se li podia escapar.

»Mentrestant, la jove camperola, tímida i gairebé espantada a la primeria, s’havia refet de seguida. Hem dit que era bella, però això no és tot: tenia gràcia, una gràcia salvatge, molt més poderosa que la nostra, melindrosa i afectada. Va ser gairebé la millor de la quadrilla, i, si ella va envejar la filla del comte de San Felice, no gosaríem assegurar que Carmela no va sentir-se gelosa d’ella.

»Va ser, doncs, així, amb força compliments, com el cavaller va acompanyar-la al lloc a on havia anat a buscar-la i on l’esperava Luigi.

»Durant la contradansa, la noia l’havia mirat dues o tres vegades, i cada cop l’havia vist pàl·lid i amb les fesomies crispades. Fins i tot en una ocasió, la fulla del ganivet mig desembeinat l’havia enlluernada com un llampec sinistre.

»Gairebé tremolant, doncs, va agafar-se de nou al braç del seu amant.

»La quadrilla havia tingut un gran èxit i era evident que es tractava de repetir-la. Només Carmela s’hi oposava, però el comte de San Felice va demanar-l’hi amb tanta tendresa que la noia va acabar accedint.

»Un dels cavallers va anar ràpidament a invitar Teresa, sense la qual no podien ballar la contradansa, però la noia ja havia desaparegut.

»Efectivament, Luigi no s’havia sentit amb forces per suportar una segona prova, i, mig per força mig per persuasió, s’havia emportat Teresa a una altra part del jardí. Ella havia cedit molt a pesar seu, però, per la cara trasbalsada del jove i pel seu silenci sacsejat per estremiments nerviosos, s’havia adonat que li passava alguna cosa estranya. D’altra banda, Teresa tampoc no s’havia lliurat d’una certa agitació interior, i, sense haver fet, tanmateix, res de dolent, comprenia que Luigi tenia dret a reprotxar-li alguna cosa. ¿Quina? Ho ignorava, però no per això deixava d’intuir que els retrets serien merescuts.

»Tanmateix, i davant la sorpresa de la noia, Luigi va romandre mut i no va obrir la boca durant la resta de la vetllada. Només va fer-ho quan el fred de la nit va foragitar els invitats dels jardins, les portes de la vil·la van tancar-se darrere d’ells per continuar la festa a l’interior, i ell va acompanyar la noia a casa:

»—Teresa —li digué—, ¿en què pensaves quan ballaves davant la jove comtessa de San Felice?

»—Pensava —va respondre-li amb tota la seva franquesa—, que donaria la meitat de la meva vida per tenir un vestit com el d’ella.

»—¿I què et deia la teva parella?

»—Doncs, que tenir-lo depenia solament de mi i que només havia de demanar-ho.

»—I tenia raó —va respondre Luigi—. ¿El desitges tant com dius?

»—Sí.

»—Doncs, bé, el tindràs!

»La noia, sorpresa, va aixecar el cap per preguntar-li com, però Luigi feia una cara tan sorruda i terrible que les paraules se li van glaçar als llavis.

»D’altra banda, mentre deia allò, Luigi s’havia allunyat.

»Teresa va seguir-lo amb els ulls fins que es va perdre en la fosca. Després va entrar sospirant a casa.

»Aquella nit va produir-se una catàstrofe, sens dubte per culpa de la imprudència d’algun criat que va descuidar-se d’apagar els llums: es va calar foc a la vil·la San Felice, precisament a les habitacions de la bella Carmela. Despertada per la resplendor de les flames, la noia havia saltat del llit, s’havia posat la bata i havia intentat fugir per la porta, però el passadís que li calia travessar ja cremava. Aleshores havia tornat al dormitori demanant auxili a crits quan, de cop, la finestra, situada a vint peus d’altura del jardí, s’havia obert, un jove camperol havia entrat, havia agafat la noia en braços i, amb una força i una habilitat sobrehumanes, l’havia baixat a la gespa, on Carmela s’havia desmaiat. Quan havia recobrat els sentits, va veure el pare davant seu. Es trobava envoltada de criats que l’atenien. S’havia cremat una ala sencera de la vil·la, però, com que Carmela s’havia salvat, allò no tenia importància!

»Van buscar el salvador pertot arreu però no va aparèixer; van preguntar a tothom però ningú no l’havia vist. Pel que feia a Carmela, estava tan trasbalsada que no l’havia reconegut.

»D’altra banda, com que el comte era immensament ric, tret del perill que havia corregut Carmela i que, per la manera miraculosa d’haver-se’n escapat, li semblava més aviat un nou favor de la providència que no pas una desgràcia real, les pèrdues causades per les flames van significar poca cosa per a ell.

»L’endemà, els dos joves van trobar-se a l’hora habitual a la vora del bosc. Luigi havia arribat el primer. Va sortir a rebre la noia amb gran alegria, semblava haver oblidat completament l’escena de la nit anterior. Teresa estava visiblement pensarosa, però, veient Luigi de tan bon humor, va fingir l’alegre despreocupació que constituïa el fons del seu caràcter quan alguna passió no la trastocava.

»Luigi va agafar Teresa pel braç i va portar-la a la porta de la cova. Allí, va aturar-se. Comprenent que passava alguna cosa extraordinària, ella va mirar-lo de fit a fit.

»—Teresa —li digué Luigi—, anit vas dir-me que ho donaries tot per tenir un vestit com el de la filla del comte.

»—Sí —va respondre Teresa, sorpresa—. Però devia estar boja per desitjar una cosa així.

»—I jo et vaig respondre que el tindries.

»—Sí —digué la noia cada cop més atònita—, però degueres dir-m’ho sens dubte per complaure’m.

»—Mai no t’he fet cap promesa que no hagi complert, Teresa —va dir orgullosament Luigi—, entra a la cova i muda’t.

»Mentre deia això, va treure la pedra de l’entrada i va mostrar a Teresa la cova il·luminada per dues espelmes enceses a banda i banda d’un magnífic mirall: sobre la taula rústica, feta per Luigi, hi havia el collar de perles i les agulles de diamants; al costat, al damunt d’una cadira, el vestit.

»Teresa va llançar un crit d’alegria i, sense informar-se d’on sortia tot allò ni solament donar les gràcies a Luigi, va llançar-se a l’interior de la cova transformada en vestidor.

»Luigi va tornar a posar la pedra darrere d’ella perquè acabava d’albirar, al cim d’un turonet que impedia veure Palestrina des d’aquell punt, un viatger a cavall, que va aturar-se un instant, com indecís sobre el camí que havia de seguir, destacant-se sobre el blau del cel amb la netedat de perfil característica de les llunyanies dels països meridionals.

»En veure Luigi, el viatger va posar el cavall al galop i va acostar-se-li.

»Luigi no s’havia equivocat: el viatger, que anava de Palestrina a Tívoli, dubtava sobre la ruta.

»El jove l’hi va indicar. Com que, a un quart de milla, el camí es dividia en tres sendes i el viatger s’hi podria perdre de nou, va pregar a Luigi que li servís de guia.

»Luigi va treure’s la capa i va deixar-la a terra. Desempallegat de la pesada peça, va posar-se la carrabina a l’espatlla i va començar a caminar davant del viatger amb la marxa ràpida característica dels muntanyesos, que un cavall al pas amb prou feines pot seguir.

»Al cap de deu minuts, Luigi i el viatger van arribar a la mena de cruïlla indicada pel jove pastor.

»Una vegada allí, amb un gest majestuós com el d’un emperador, el xicot va assenyalar amb la mà la senda que el foraster havia de seguir.

»—Aquest és el seu camí, excel·lència, ara ja no pot equivocar-se.

»—I tu, aquí tens la teva recompensa —va dir el viatger, oferint-li una mica de xavalla.

»—Gràcies —va respondre mentre retirava la mà—, faig un favor, no el venc.

»—Tanmateix —digué el viatger, que, d’altra banda, semblava habituat a la diferència entre el servilisme de l’home de ciutat i l’orgull del camperol—, ja que refuses un salari, accepta almenys un regal.

»—Ah! Això és una altra cosa.

»—Doncs, bé, agafa aquests dos sequins de Venècia i dóna’ls a la teva promesa perquè se’n faci unes arracades.

»—I vostè, aleshores, agafi aquest punyal —li digué el jove pastor—, no en trobaria cap amb el mànec més ben esculpit entre Albano i Cività Castellana.

»—L’accepto, però ara sóc jo qui queda en deute amb tu, perquè el punyal val més de dos sequins.

»—Potser per a un comerciant, però, per a mi, que vaig esculpir-lo, amb prou feines val una piastra.

»—¿Com et dius?

»—Luigi Vampa —va respondre el pastor, en el mateix to que hauria dit: Alexandre, rei de Macedònia—. ¿I vostè?

»—Jo em dic Sindbad el Marí».

Franz d’Épinay va llançar un crit de sorpresa.

—Sindbad el Marí!

—Sí —li va respondre el narrador—, aquest és el nom que el viatger va dir a Vampa.

—¿I bé? ¿Què hi té a dir? —el va interrompre Albert—. Es molt bonic i he de confessar que les aventures de qui el portava van divertir-me molt durant la meva joventut.

Franz no va insistir. El nom de Sindbad el Marí, com podem comprendre, li havia desvetllat tot un món de records, com, el dia abans, el de comte de Montecristo[45].

—Continuï —va dir a l’hostaler.

—Vampa va ficar-se amb desdeny els dos sequins a la butxaca i va tornar-se’n lentament per on havia vingut. A dues o tres-centes passes de la cova, va semblar-li sentir un crit.

»Va aturar-se per escoltar d’on procedia.

»Al cap d’un segon va sentir que pronunciaven clarament el seu nom.

»El crit venia de la banda de la cova.

»Va saltar com un isard, preparant el fusell mentre corria, i va arribar en menys d’un minut al cim del turonet situat davant d’aquell on havia vist el viatger.

»Allí, els crits demanant auxili van arribar-li més clarament.

»Va observar el terreny que dominava: un home s’enduia Teresa, com el centaure Nessos havia fet amb Deianira.

»L’home, que es dirigia al bosc, ja havia fet les tres quartes parts del camí entre la cova i els arbres.

»Vampa va calcular la distància. L’home li portava almenys dues-centes passes d’avantatge, no tenia ni una probabilitat d’agafar-lo abans que arribés al bosc.

»El jove pastor va aturar-se com si li haguessin sortit arrels als peus. Va recolzar-se la culata del fusell a l’espatlla, va aixecar lentament el canó en direcció al raptor, va seguir-lo un segon mentre l’altre corria i va disparar.

»El raptor va aturar-se en sec, va plegar els genolls i va caure, arrossegant Teresa en la caiguda.

»La noia, però, va aixecar-se de seguida; quant al fugitiu, va quedar-se a terra, debatent-se en les convulsions de l’agonia.

»Vampa va córrer aleshores cap a Teresa, perquè, a deu passes del moribund, també li havien tallat les cames i havia caigut de genolls. El jove tenia una por terrible que la bala que acabava d’abatre el seu enemic no hagués ferit alhora la promesa.

»Sortosament no era així, només el terror havia paralitzat Teresa. Quan Luigi va haver-se assegurat que es trobava sana i estàlvia, va girar-se cap al ferit.

»Acabava d’expirar, amb els punys tancats, la boca contreta pel dolor i els cabells eriçats per l’angoixa de l’agonia.

»Els ulls se li havien quedat oberts i amenaçadors.

»Vampa va acostar-se al cadàver i va reconèixer Cucumetto.

»D’ençà que els dos joves l’havien salvat, el bandoler s’havia enamorat de Teresa i havia jurat que la noia seria per a ell. A partir d’aleshores, l’havia espiat, i, aprofitant el moment que el seu amant l’havia deixat sola per indicar el camí a un viatger, l’havia raptada, i ja la considerava seva quan la bala de Vampa, guiada per la punteria infal·lible del jove pastor, li havia travessat el cor.

»Vampa va contemplar-lo un moment sense que les seves fesomies traïssin la més mínima emoció, mentre Teresa, al contrari, tremolant encara com la fulla a l’arbre, no gosava acostar-se al bandoler mort sinó a petites passes i feia un cop d’ull vacil·lant al cadàver per sobre de l’espatlla de l’amant.

»Un instant després, Vampa va mirar-la.

»—Ah, molt bé —li va dir—, ja t’has mudat; ara em toca a mi empolainar-me.

»En efecte, Teresa anava vestida de cap a peus amb la roba de la filla del comte de San Felice.

»Vampa va agafar en braços el cos de Cucumetto i va emportar-se’l a la cova mentre Teresa es quedava fora.

»Si aleshores hagués passat un segon viatger, hauria vist una cosa estranya: una pastora amb les seves ovelles, vestida de caixmir, amb arracades, collaret de perles, agulles de diamants i botons de safirs, maragdes i robins.

»S’hauria cregut sens dubte als temps de Florian, i hauria afirmat, en tornar a París que havia trobat la pastora dels Alps[46] asseguda al peu de les muntanyes Sabines.

»Vampa va sortir de la cova un quart d’hora més tard. En el seu estil, el vestit no era menys elegant que el de Teresa.

»Portava un gec de vellut granat amb botons d’or cisellat, una armilla de seda coberta de brodats, un mocador romà lligat al coll, una cartutxera adornada amb or i seda vermella i verda, calces de vellut blau cel tancades sota el genoll amb botons de diamant, polaines de camussa bigarrades amb mil arabescs, i un barret en el qual onejaven cintes de tots colors. Del cinturó, li penjaven dos rellotges, i portava un punyal magnífic a la cartutxera.

»Teresa va llançar un crit d’admiració. Vestit d’aquella manera, Vampa semblava una pintura de Léopold Robert o de Schnetz.

»S’havia posat la roba de Cucumetto.

»El jove va adonar-se de l’efecte que feia en la noia, i un somriure d’orgull va aflorar-li als llavis.

»—¿I ara estàs disposada a compartir el meu destí, sigui quin sigui? —va preguntar-li.

»—Oh, sí! —va exclamar ella, entusiasmada.

»—¿A seguir-me on vagi?

»—A l’altra punta del món.

»—Aleshores, agafa’t al meu braç i anem, no podem perdre gens ni mica de temps.

»La noia va agafar-se-li al braç sense ni solament preguntar-li on la portava, perquè, en aquell moment, li semblava bell, orgullós i tan poderós com un rei.

»Van dirigir-se al bosc, on van endinsar-se uns minuts més tard.

»No cal dir que Vampa coneixia totes les sendes de la muntanya. Va avançar, doncs, pel bosc sense vacil·lar ni un instant malgrat que no hi havia camins; reconeixia la ruta que havia de seguir només mirant els arbres i les mates. Van caminar així una hora i mitja aproximadament.

»Havien arribat a l’indret més espès del bosc. El llit sec d’un torrent desembocava en una gorja profunda. Vampa va agafar l’estrany camí, que, encaixonat entre les dues vores i enfosquit per l’ombra densa dels pins, semblava, tret de la fàcil baixada, la senda de l’Avern de la qual parla Virgili.

»Teresa, esporuguida de nou davant l’aspecte de l’indret salvatge i desert, s’agafava al guia sense dir res. Com que el veia, però, caminar amb un pas regular, com que veia també que les seves fesomies transparentaven una calma profunda, ella trobava la força per dissimular l’emoció.

»De cop, a unes deu passes, un home va separar-se d’un arbre darrere el qual havia estat amagat i va apuntar a Vampa amb un fusell.

»—Si fas un pas més, et mato —va cridar.

»—Au, va —va fer Vampa, aixecant la mà en un gest de menyspreu, mentre Teresa, que no podia dissimular el terror, se li agafava amb força—, ¿és que els llops es destrossen entre ells?

»—¿Qui ets?

»—Luigi Vampa, el pastor de la masia de San Felice.

»—¿Què vols?

»—Parlar amb els teus companys, que es troben a la clariana de Rocca Bianca.

»—Aleshores segueix-me —va dir el sentinella—, o més aviat, com que saps on és, camina davant meu.

»Vampa va somriure amb menyspreu davant la precaució del bandoler, va posar-se al davant amb Teresa i va continuar caminant amb el mateix pas ferm i tranquil d’abans.

»Al cap de cinc minuts, el bandoler va fer-los un senyal perquè s’aturessin.

»Els joves van obeir.

»El bandoler va imitar tres vegades el grall del corb.

»Un altre va respondre a la triple crida.

»—Està bé —va dir el bandoler—. Pots continuar.

»Luigi i Teresa van reprendre el camí.

»A mesura que avançaven, però, Teresa, tremolant, s’agafava amb força al seu amant. En efecte, entre els arbres, apareixien armes i brillaven canons de fusell.

»La clariana de Rocca Bianca es trobava al cim d’una petita muntanya, que, sens dubte, abans havia estat un volcà, extingit abans que Ròmul i Rem fugissin d’Alba per anar a construir Roma.

»Teresa i Luigi van arribar al cim i van trobar-s’hi amb una vintena de bandolers.

»—Aquest jove us busca i vol parlar amb vosaltres —digué el sentinella.

»—¿I què vols dir-nos? —va preguntar-li el que, en absència del cap, feia de capità.

»—Que m’avorreix fer de pastor —va respondre Vampa.

»—Ah, ja ho entenc —va dir el lloctinent—, ¿i véns a demanar-nos que t’admetem en les nostres files?

»—Que sigui benvingut! —van cridar diversos bandolers de Ferrusino, de Pampinara i d’Anagni, que havien reconegut Luigi Vampa.

»—Sí, però vinc a demanar una altra cosa a més de ser el vostre company.

»—¿I què véns a demanar-nos? —van preguntar els bandolers amb sorpresa.

»—Ser el vostre capità —va respondre el jove.

»Els bandolers van esclafir de riure.

»—¿I què has fet per merèixer aquest honor? —va preguntar el lloctinent.

»—He matat el vostre cap, Cucumetto, del qual porto la roba —va dir Luigi—, i vaig calar foc a la vil·la de San Felice per regalar un vestit de boda a la meva promesa.

»Una hora més tard, Luigi era elegit capità per reemplaçar Cucumetto».

—I bé, benvolgut Albert —va fer Franz, adreçant-se al seu amic—, ¿què pensa ara del ciutadà Luigi Vampa?

—Dic que és un mite —va respondre Albert—, i que no ha existit mai.

—¿Què és un mite? —va preguntar Pastrini.

—Seria massa llarg d’explicar, benvolgut hostaler! —va respondre Franz—. ¿I diu, doncs, que Vampa exerceix ara la seva professió als voltants de Roma?

—I amb una audàcia de la qual mai cap bandoler havia donat mostres fins ara.

—¿Aleshores la policia ha provat d’enxampar-lo sense resultat?

—¿Què vol? Està d’acord alhora amb els pastors de la plana, els pescadors del Tíber i els contrabandistes de la costa. Quan el busquen a la muntanya, és al riu; el persegueixen al riu i se’n va a alta mar. Després, de cop i volta, quan es pensen que s’ha refugiat a l’illa de Giglio, a la de Guanoti o a la de Montecristo, se’l veu reaparèixer a Albano, Tívoli o Riccia.

—¿I com actua amb els viatgers?

—Oh, Déu meu, d’una manera ben simple! Segons la distància a la qual es troben de la ciutat, els dóna vuit, dotze hores o un dia per pagar el rescat. Una vegada escolat el temps, els concedeix una hora de gràcia. Al seixantè minut d’aquesta hora, si no té els diners, mata el presoner d’un tret al cap o li clava el punyal al cor, i llestos.

—I bé, Albert —va preguntar Franz al company—, ¿encara vol anar al Colosseu pels bulevards exteriors?

—Per descomptat —li va respondre Albert—, si el camí és més pintoresc.

En aquell moment van tocar les nou, la porta va obrir-se i el cotxer va aparèixer.

—Excel·lències —va dir—, el cotxe els espera.

—Bé —va dir Franz—, en aquest cas, anem al Colosseu.

—¿Per la porta del Popolo, excel·lències, o pels carrers?

—Pels carrers, redéu, pels carrers! —va exclamar Franz.

—Ah, benvolgut amic! —va dir Albert mentre s’aixecava i encenia el tercer cigar—. La veritat és que el considerava més valent.

Després, els dos joves van baixar al carrer i van pujar al carruatge.





XXXV


Aparicions

Franz havia trobat la manera que Albert arribés al Colosseu sense passar per davant de cap ruïna antiga, i, per tant, sense que les preparacions graduals traguessin al colós ni un pam de les seves gegantesques proporcions. Es tractava de seguir la via Sixtina, tirar a la dreta davant de Santa Maria Maggiore i arribar per la via Urbana i la de San Pietro in Vincoli a la del Colosseu.

L’itinerari oferia, a més, un altre avantatge: no distreure Franz gens ni mica de la impressió que li havia produït la història contada pel senyor Pastrini, en la qual es trobava ficat el seu misteriós amfitrió de Montecristo. Escarxofat, doncs, en el seient, s’havia replantejat les mil preguntes que ja s’havia fet sense trobar respostes satisfactòries.

Una cosa, d’altra banda, havia acabat de recordar-li el seu amic Sindbad el Marí: les misterioses relacions entre bandolers i mariners. El que Pastrini havia dit sobre el refugi que Vampa trobava a les barques de pescadors i contrabandistes, recordava a Franz els dos bandolers corsos que havia vist sopant amb la tripulació del petit iot, que s’havia desviat de la seva ruta i havia abordat a Porti Vechju amb l’única finalitat de portar-los a terra. El nom que s’atribuïa l’amfitrió de Montecristo, pronunciat pel patró de l’hotel de Londres, li demostrava que feia a les costes de Piombino, Civitavecchia, Ostia i Gaeta el mateix paper filantròpic que a les de Còrsega, Toscana i Espanya, i, donat que ell mateix, com recordava Franz, havia parlat de Tunis i Palerm, era evident que abastava un cercle de relacions força extens.

Malgrat el poder que aquestes reflexions exercien sobre l’esperit del jove, van esvanir-se així que va veure elevar-se davant seu l’espectre fosc i gegantesc del Colosseu, a través de les obertures del qual la lluna projectava els llargs i pàl·lids raigs que cauen dels ulls dels fantasmes. El carruatge va aturar-se a poques passes de la Mesa Sudans. El cotxer va obrir la porta, els joves van saltar a terra i van trobar-se davant d’un cicerone que semblava sortir de sota terra.

Com que el de l’hotel els havia seguit, ja eren dos.

A Roma, és impossible evitar aquesta abundància de guies: a més del cicerone general que s’apodera de vosaltres així que poseu els peus al llindar de la porta de l’hotel i que no us abandona fins al dia que marxeu de la ciutat, n’hi ha un d’especial destinat a cada monument, diria fins i tot que a cada fracció del monument. És fàcil imaginar, doncs, que no falten precisament guies al Colosseu, és a dir al monument per excel·lència, que feia dir a Marcial: «Que Memfis deixi de vanagloriar-se dels miracles bàrbars de les seves piràmides, que ningú no canti més les meravelles de Babilònia; tot ha de quedar en segon pla davant el treball immens de l’amfiteatre dels Cèsars, totes les veus de la fama han d’unir-se per alabar-lo».

Ni Franz ni Albert van intentar sostreure’s a la tirania dels cicerones. D’altra banda, els hauria resultat difícil ja que només ells tenen autorització per recórrer el monument amb torxes. No van oposar, doncs, resistència i van lliurar-se lligats de peus i mans als guies.

Franz coneixia la passejada per haver-la fet ja deu vegades. Malgrat la xerrameca dels cicerones, estava, i he de dir-ho a favor seu, tan impressionat com el company, més novici, que posava els peus per primera vegada en el monument de Flavi Vespasià. I és que, efectivament, si no les ha vist, ningú no pot fer-se una idea de la majestat d’unes ruïnes semblants, les proporcions de les quals encara resulten més imponents gràcies a la misteriosa claredat de la lluna meridional, els raigs de la qual semblen un crepuscle d’occident.

De manera que, quan amb prou feines havien fet cent passes sota els pòrtics interiors, Franz, el pensador, abandonant Albert en mans dels guies, que no volien renunciar al dret imprescriptible d’ensenyar-li tots els detalls del fossat dels lleons, la sala dels gladiadors i el podi dels Cèsars, va esquitllar-se per una escala mig enrunada i, deixant que els altres continuessin la seva ruta simètrica, va anar simplement a seure a l’ombra d’una columna, davant una esquerda que li permetia contemplar tota la majestuositat del gegant de granit.

Feia aproximadament un quart d’hora que hi era, perdut, com acabo de dir, a l’ombra d’una columna, i observava Albert, que, acompanyat pels dos portadors de torxes, com ombres seguint un foc follet, acabava de sortir d’un vomitori situat a l’altre extrem del Colosseu i baixava de grada en grada als llocs reservats per a les vestals, quan va semblar-li sentir rodolar a les profunditats del monument una pedra despresa de l’escala situada en front de la que ell acabava d’emprar per pujar a l’indret on es trobava assegut. Sens dubte, no és rar que una pedra es desprengui sota el peu del temps i caigui a l’abisme; aquella vegada, però, va semblar-li que el peu sota el qual la pedra havia cedit no era el del temps sinó el d’un home, i que sentia soroll de passes, malgrat que qui el causava fes tot el possible per esmorteir-lo.

Efectivament, un instant després, va aparèixer un home que sortia gradualment de l’ombra a mesura que pujava per l’escala, el forat de la qual, situat davant Franz, es trobava il·luminat per la lluna mentre els esglaons s’enfonsaven en la fosca.

Podia tractar-se d’un viatger que, com ell, preferia una meditació solitària a la xerrameca insignificant dels guies, i la seva aparició, per tant, no l’havia de sorprendre. La vacil·lació, però, amb què va pujar els últims esglaons, i la manera d’aturar-se i d’escoltar quan va arribar al replà feien evident que es trobava allí per un motiu especial i que esperava algú.

Instintivament, Franz va amagar-se tant com va poder rere la columna.

A deu peus sobre els seus caps, la volta s’havia enfonsat, i un forat rodó, semblant al d’un pou, permetia veure el cel constel·lat.

Al voltant del forat, que potser ja feia centenars d’anys que deixava passar els raigs de la lluna, creixien mates, les siluetes verdes i primes de les quals destacaven vigorosament contra el blau mat del firmament, mentre grans lianes i poderoses heures penjaven de la terrassa superior i es balancejaven com cordatges flotants sota la volta.

El personatge l’arribada misteriosa del qual havia atret l’atenció de Franz, estava en penombra, cosa que impedia distingir-ne les fesomies però no pas la indumentària. Duia un gran abric marró, amb un dels faldons tirat sobre l’espatlla dreta, amagant-li la part inferior de la cara; la superior quedava oculta per un barret d’ales amples. La llum obliqua que queia pel forat de la volta només li il·luminava les cames i permetia distingir uns pantalons negres embotits coquetament en unes botes de xarol.

Evidentment, l’home pertanyia, si no a l’aristocràcia, almenys a l’alta societat.

Era allí feia uns minuts i ja començava a donar mostres visibles d’impaciència, quan es va sentir un soroll a la terrassa superior.

Al mateix temps, va semblar que una ombra interceptava la llum, un home va aparèixer al forat de la volta, va escrutar les tenebres amb una mirada penetrant i va veure al de l’abric; immediatament, agafant-se a les lianes i les heures, va deixar-se lliscar avall i, a tres o quatre peus del paviment, va saltar àgilment a terra. Anava vestit de dalt a baix com un romà del Trastevere.

—Excusi’m, excel·lència —va dir en dialecte romà—, l’he fet esperar. Tanmateix, només faig uns quants minuts tard. A San Giovanni Laterano acaben de tocar les deu.

—Vostè no ha fet tard, jo he arribat abans de l’hora —va respondre l’estranger en un toscà d’allò més pur—, així que deixem-nos estar de cerimònies. D’altra banda, si m’hagués fet esperar, ja m’hauria imaginat que era per motius independents de la seva voluntat.

—I ho hauria encertat, excel·lència. Vinc del Castel Sant’Angelo i m’ha costat Déu i ajut parlar amb Beppo.

—¿Qui és aquest Beppo?

—Un funcionari de la presó, a qui pago un petit sou per saber què passa a l’interior del castell de Sa Santedat.

—AH, ah! Ja veig que és un home previngut, benvolgut amic!

—¿Què vol, excel·lència? Mai no saps què pot passar! Potser jo em trobaré algun dia engarjolat com el pobre Peppino i necessitaré una rata perquè em rossegui les baules de la cadena.

—Anem al gra, ¿què ha esbrinat?

—Dimarts, a les dues, hi haurà dues execucions, com és costum a Roma al començament de cadascuna de les grans festes. Un dels condemnats serà mazzolato. Es tracta d’un miserable que va matar el capellà que l’havia educat, i que no mereix cap mena d’interès. L’altre serà decapitato, i aquest és el pobre Peppino.

—¿Què vol, amic meu? Vostè inspira un terror tan gran, no solament al govern del pontífex sinó també als dels veïns, que volen de totes passades fer un escarment.

—Però l’infortunat Peppino ni solament pertany a la meva banda, és un pobre pastor i l’únic delicte que ha comès ha estat proporcionar-nos queviures.

—Cosa que el converteix perfectament en còmplice. A més, ja veu que tenen consideracions amb ell i, en lloc d’estossinar-lo, com faran amb vostè si un dia l’enxampen, es limitaran a guillotinar-lo. D’altra banda, això variarà les diversions del poble i hi haurà espectacle per a tots els gustos.

—Sense comptar el que jo estic preparant i que ningú no s’espera —va dir el del Trastevere.

—Benvolgut amic —respongué el de l’abric—, permeti’m que li digui que em sembla d’allò més disposat a fer una bestiesa.

—Estic disposat a tot per impedir l’execució del pobre diable que es troba en dificultats per haver-me servit. Per la Madona! Em consideraria un covard si no fes alguna cosa pel bon xicot.

—¿I què farà?

—Situaré una vintena d’homes al voltant del patíbul i, quan portin Peppino, faré un senyal, ens llançarem armats amb els punyals sobre l’escorta i ens l’emportarem.

—Em sembla molt arriscat i crec decididament que el meu pla és millor.

—¿I quin és el seu, excel·lència?

—Donaré mil piastres a una persona que conec i que obtindrà l’aplaçament de l’execució de Peppino fins a l’any que ve; després, en el decurs de l’any, donaré mil piastres més a un altre que també conec i el faré fugir de la presó.

—¿Està segur de l’èxit?

—Pardieu! —va exclamar en francès l’home de l’abric.

—¿Què diu? —va preguntar el del Trastevere.

—Dic, amic meu, que faré més jo sol amb el meu or que tots els seus homes amb punyals, pistoles, carrabines i trabucs. Deixi-ho a les meves mans.

—Magnífic. Però, per si fracassa, nosaltres estarem preparats.

—Estiguin preparats, si volen, però tingui la seguretat que obtindré la gràcia.

—Pensi que això serà demà passat, dimarts. Només li queda demà.

—Molt bé, però el dia té vint-i-quatre hores, cada hora seixanta minuts, cada minut seixanta segons. En vuitanta-sis mil quatre-cents segons, es poden fer moltes coses.

—¿Com sabrem si ha tingut èxit, excel·lència?

—És molt simple. He llogat les tres últimes finestres del palau Rospoli; si he obtingut l’ajornament, a les finestres dels extrems hi haurà domassos grocs i, a la del mig, un de blanc amb una creu vermella.

—Magnífic. ¿I com farà arribar el document?

—Enviï’m un dels seus homes disfressat de penitent i l’hi donaré. Gràcies a la indumentària, arribarà al peu del patíbul i lliurarà la butlla al president de la confraria, que la donarà al botxí. Mentrestant, faci saber la notícia a Peppino a fi que no es mori de por o es torni boig, perquè aleshores hauríem fet una despesa inútil.

—Escolti’m, excel·lència —va dir el camperol—, jo li tinc afecte i vostè ho sap, ¿no?

—Almenys ho espero.

—Doncs, bé, si salva Peppino, en el futur, això meu no serà afecte sinó obediència.

—Compte amb el que dius, amic meu! Potser t’ho recordaré algun dia, perquè, potser, et necessitaré…

—Doncs, bé, excel·lència, em trobarà en l’hora de la necessitat com jo l’he trobat en aquesta. Encara que sigui a l’altra punta del món, només caldrà que m’escrigui: «Fes això». I jo ho faré, a fe de…

—Xut! —va dir el desconegut—. Sento un soroll.

—Són viatgers que visiten el Colosseu amb torxes.

—Val més que no ens trobin plegats. Els guies són una colla de delators, el podrien reconèixer i, per honorable que sigui la seva amistat, benvolgut amic, si s’arribés a saber la nostra relació, temo que em faria perdre una mica del meu crèdit.

—¿De manera que, si aconsegueix l’ajornament…?

—A la finestra del mig, un domàs amb una creu vermella.

—¿Si no el té?

—Tres domassos grocs.

—¿I aleshores?

—Aleshores, amic meu, faci anar el punyal al seu gust. L’hi permeto i seré allí per veure’l actuar.

—Adéu, excel·lència. Compto amb vostè, i vostè compti amb mi.

Després de dir això, el del Trastevere va desaparèixer per l’escala mentre el desconegut, tapant-se encara més la cara amb el faldó de l’abric, va passar a dos pams de Franz i va baixar a l’arena per les grades exteriors.

Un segon més tard, Franz va sentir ressonar el seu nom sota les voltes: Albert el cridava.

No va respondre fins que els desconeguts s’havien allunyat; no volia que sabessin que havien tingut un testimoni, que, si bé no els havia vist la cara, no s’havia perdut ni una paraula de la conversa.

Deu minuts més tard, mentre es dirigien amb el carruatge a l’hotel de Londres, Franz escoltava amb una distracció força impertinent la sàvia dissertació que Albert, segons Plini i Calpurnius, feia sobre les xarxes guarnides de punxes de ferro que impedien a les feres llançar-se sobre els espectadors.

El deixava parlar sense contradir-lo, tenia moltes ganes de quedar-se sol per pensar sense que el distraguessin en el que acabava de passar davant seu.

Dels dos homes, un li resultava certament desconegut, era la primera vegada que el veia i el sentia. No li passava el mateix amb l’altre, i, malgrat que no li havia vista la cara, contínuament a l’ombra o amagada per l’abric, l’accent se li havia quedat massa gravat la primera vegada que l’havia sentit perquè pogués passar-li mai més desapercebut. Sobretot en l’entonació burleta, hi havia alguna cosa estrident i metàl·lica que l’havia estremit de la mateixa manera a les ruïnes de Colosseu com a la cova de Montecristo. Estava convençut que només podia ser Sindbad el Marí.

La curiositat que li inspirava l’home era tan forta que, en qualsevol altra circumstància, Franz s’hauria donat a conèixer. En aquella ocasió, però, la conversa que acabava de sentir era massa íntima i va retenir-lo el temor, molt assenyat, que la seva aparició no resultaria agradable a l’altre. Havia permès, doncs, que s’allunyés, com hem vist, però prometent-se que, si tornava a trobar-lo, no deixaria escapar la segona ocasió com havia fet amb la primera.

Franz estava massa preocupat per poder dormir. Va dedicar la nit a repassar una vegada i una altra les circumstàncies que relacionaven l’home de la cova amb el desconegut del Colosseu, i que tendien a fer dels dos personatges el mateix individu. Com més hi pensava, més clar ho veia.

Va adormir-se a punta de dia, i, en conseqüència, va despertar-se molt tard. Albert, com a bon parisenc, ja havia pres les seves precaucions per a la nit. Havia enviat un criat a reservar una llotja al teatre Argentina.

Franz havia d’escriure diverses cartes a França i va deixar, doncs, el carruatge tot el dia a l’Albert.

Aquest va tornar a les cinc. Havia lliurat les seves cartes de recomanació, tenia invitacions per a totes les recepcions i havia vist Roma.

N’havia tingut prou amb un dia.

I encara li havia sobrat temps per informar-se de l’obra que representaven i dels actors que hi intervenien.

El títol de l’obra era Parisina; els actors: Coselli, Moriani i la Spech.

Com podem veure, els nostres joves no tenien, al capdavall, tanta mala sort: anaven a assistir a la representació d’una de les millors òperes de l’autor de Lucia di Lammermoor[47], cantada per tres dels artistes més famosos d’Itàlia.

Albert no havia pogut acostumar-se mai als teatres ultramontans, on ningú no va al pati de butaques i no hi ha ni balcons ni llotges descobertes, i això era dur per a un home amb seient als Bouffes[48] i a la «llotja infernal» de l’Òpera.

Cosa que no li impedia empolainar-se de manera espectacular sempre que anava a l’òpera amb Franz. Allò, però, era perdre el temps. Perquè, per a vergonya d’un dels representants més dignes de la nostra fashion, durant els quatre mesos que feia que recorria Itàlia en totes direccions, Albert no havia tingut ni una sola aventura.

A vegades, intentava fer broma sobre el tema, però, en el fons, el mortificava singularment que ell, Albert de Morcerf, un dels joves més sol·licitats de París no tingués èxit. La cosa encara era més penosa si tenim en compte que, amb la modèstia habitual dels nostres compatriotes, el xicot havia sortit de París amb la convicció que, a Itàlia, tindria uns èxits clamorosos i faria les delícies del bulevard de Gand amb el relat de les seves aventures.

Dissortadament, no havia passat res de tot allò: les encantadores comtesses genoveses, florentines o napolitanes s’havien mantingut fidels, no pas als marits però sí als amants, i Albert havia adquirit la cruel convicció que les italianes tenen almenys un avantatge sobre les franceses: són fidels a la infidelitat.

No vull dir, però, que, a Itàlia, com pertot arreu, no hi hagi excepcions.

I tanmateix, Albert no era solament un cavaller d’allò més elegant sinó també un home amb molt d’enginy. A sobre, era vescomte: un vescomte de la nova noblesa, és cert, però, avui, això ja no importa, tant és que siguis de 1399 com de 1815! I, per arrodonir-ho, tenia cinquanta mil lliures de renda. Com es pot veure, més que no cal per estar de moda a París. Resultava, doncs, una mica humiliant que no hagués despertat seriosament l’atenció de les dones a cap de les ciutats per on havia passat.

De tota manera, pensava rescabalar-se a Roma, ja que el carnaval, en totes les ciutats del món que celebren aquesta inestimable institució, és un temps de llibertat durant el qual la gent més severa es deixa arrossegar a algun acte de follia. I, com que el carnaval començava l’endemà, era molt important que Albert fes abans publicitat de la seva persona.

Amb aquesta idea, doncs, havia llogat una de les llotges més visibles del teatre i, per anar-hi, s’havia vestit d’una manera irreprotxable. Es trobava a la primera planta, el que a casa nostra és la galeria. D’altra banda, els tres primers pisos són igualment aristocràtics i per aquesta raó se’ls anomena nobles.

A més, la llotja, on cabien còmodament dotze persones, havia costat als dos amics una mica més barata que una de quatre seients a l’Ambigu[49].

Albert encara alimentava una altra esperança: si arribava a conquerir el cor d’una bella romana, allò implicaria naturalment obtenir un posto al seu carruatge, i, per tant, veure el carnaval des d’un vehicle aristocràtic o des d’un balcó principesc.

Totes aquestes consideracions feien que Albert semblés més eixerit que mai. Es girava d’esquena als actors, treia mig cos de la llotja per observar les dones boniques amb una ullera de llarga vista de sis polzades.

Això no feia, però, que cap dona bonica recompensés amb una mirada, ni solament de curiositat, la feinada que es prenia Albert.

En efecte, cadascú parlava de les seves coses, dels seus amors, dels seus plaers, del carnaval que començava l’endemà, de la propera Setmana Santa, sense dedicar ni un instant d’atenció als actors o a l’obra, tret dels moments més interessants, quan tothom es girava per sentir una part d’un recitatiu de Coselli, aplaudir un detall brillant de Moriani o cridar bravo a la Spech; després, el públic reprenia el fil de les converses particulars.

Cap al final del primer acte, va obrir-se la porta d’una llotja buida fins aleshores, i Franz va veure entrar-hi una persona a qui havia tingut l’honor de ser presentat a París i a la qual encara feia a França. Albert va copsar el gest de l’amic, i va preguntar-li:

—¿Coneix aquesta dona?

—Sí. ¿Què li sembla?

—Encantadora, amic meu, i rossa. Oh, quins adorables cabells! ¿És francesa?

—Veneciana.

—¿Qui és?

—La comtessa G***.

—Oh, la conec de nom! —va exclamar Albert—. Diuen que és tan espiritual com bufona. Caram, quan penso que me l’hauria pogut fer presentar a l’últim ball de la senyora de Villefort, al qual va assistir, i que no vaig preocupar-me’n… Sóc un perfecte idiota!

—¿Vol que jo repari el nyap? —va preguntar-li Franz.

—¿Què diu? ¿La coneix prou íntimament com per acompanyar-me a la seva llotja?

—He tingut l’honor de parlar amb ella tres o quatre vegades en la meva vida, però, com vostè sap, amb això, n’hi ha estrictament prou per no cometre una inconveniència.

—S’equivoca. Aquesta és la mena d’actitud que sempre ens farà cometre moltes bestieses a nosaltres, els francesos. Ho considerem tot des del nostre punt de vista parisenc. Sobretot a Espanya i a Itàlia, no jutgi mai la intimitat de les persones per la llibertat de la relació. La comtessa i jo ens vam caure recíprocament simpàtics, i prou.

—¿Simpatia de cor? —va preguntar Albert, rient.

—No, d’esperit, això és tot —va respondre Franz, seriosament.

—¿I en quina ocasió?

—Durant una passejada pel Colosseu semblant a la que vostè i jo hem fet plegats.

—¿A la llum de la lluna?

—Sí.

—¿Sols?

—Gairebé.

—I vostè va parlar…

—Dels morts.

—Ah! —va exclamar Albert—. Molt recreatiu, realment. Doncs, bé, li prometo que, si tinc la sort de ser l’acompanyant de la bella comtessa en una passejada semblant, només li parlaré dels vius.

—I potser s’equivocarà.

—¿Me la presentarà, mentrestant, com m’ha promès?

—Així que abaixin el teló.

—Que llarg és aquest maleït primer acte!

—Escolti el final, és molt bo i Coselli el canta admirablement.

—Sí, però, quina fila fa!

—La Spech està d’allò més dramàtica.

—Comprengui, però, que, quan has escoltat la Sontag i la Malibran…

—¿No li sembla excel·lent l’estil de Moriani?

—No m’agrada la seva manera de cantar.

—Caram, estimat —va dir Franz tot girant-se mentre Albert continuava mirant amb la ullera de llarga vista—, vostè és, realment, massa difícil.

Finalment, el teló va caure amb gran satisfacció del vescomte de Morcerf, que va agafar el barret, va arreglar-se ràpidament els cabells, la corbata i els punys, i va fer observar a Franz que l’esperava.

Com que la comtessa, a qui Franz interrogava amb els ulls, va fer-li comprendre amb un senyal que seria benvingut, no va tardar gens ni mica a satisfer la pressa d’Albert. Fent la volta a l’hemicicle, seguit del company, que aprofitava el viatge per rectificar les arrugues que els moviments havien pogut fer aparèixer al coll de la camisa i als faldons del frac, va trucar a la llotja número 4, la que ocupava la comtessa.

Immediatament, el jove assegut al costat d’ella als seients del davant, va aixecar-se i, seguint el costum italià, va cedir el lloc al nouvingut, que ha de cedir-lo al seu torn si arriba una altra visita.

Franz va presentar Albert a la comtessa com un dels nostres joves més distingits tant per la seva posició social com pel caràcter, cosa que, d’altra banda, era certa, perquè, a París, en l’ambient en què vivia, Albert era un cavaller irreprotxable. Va afegir que, desesperat per no haver sabut aprofitar l’estada de la comtessa a París per fer-s’hi presentar, li havia encarregat de reparar la falta, una missió que ell executava tot pregant a la comtessa que perdonés la indiscreció, ja que ell mateix hauria necessitat algú que l’introduís.

La comtessa va respondre fent una encantadora salutació a Albert i allargant la mà a Franz.

Invitat per ella, Albert va ocupar el seient buit del davant i Franz va seure a la segona fila, darrere la comtessa.

Albert havia trobat un tema excel·lent de conversa, París, i parlava a la comtessa de les seves coneixences comunes. Franz va comprendre que estava com un peix a l’aigua. Va deixar-lo seguir, va demanar-li la gegantesca ullera de llarga vista i va posar-se també a explorar la sala.

Sola a la primera fila d’una llotja, al tercer pis, enfront d’ells, hi havia una dona admirablement bella, amb un vestit grec que portava amb tanta desimboltura que resultava evident que era la seva indumentària natural.

Darrere, a l’ombra, es dibuixava la forma d’un home la cara del qual resultava impossible distingir.

Franz va interrompre la conversa entre Albert i la comtessa per preguntar a aquesta si coneixia la bella albanesa, tan digna d’atreure l’atenció dels homes com la de les dones.

—No —li va respondre—, només sé que és a Roma des del començament de la temporada. Quan van obrir el teatre, la vaig veure on es troba ara. No s’ha perdut cap representació, unes vegades acompanyada per l’home que ara té al costat, d’altres seguida simplement per un criat negre.

—¿Com la troba, comtessa?

—Bellíssima. Medora[50] devia assemblar-se a aquesta dona.

Franz i la comtessa van intercanviar un somriure. Ella va continuar parlant amb Albert, i Franz observant l’albanesa.

Van aixecar el teló i va començar el ballet. Era un dels bons ballets italians que posava en escena el famós Henri, que s’havia guanyat una reputació colossal com a coreògraf a Itàlia, i que el desgraciat va acabar perdent al teatre nàutic; un d’aquests ballets on tothom, des del primer ballarí fins a l’últim comparsa, pren una part tan activa, que cent cinquanta persones fan el mateix gest alhora i aixequen plegats el mateix braç o la mateixa cama.

El títol del ballet era Poliska.

Franz estava massa preocupat per la bella grega per prestar atenció al ballet, per interessant que fos. Quant a la dona, gaudia visiblement amb l’espectacle, un plaer que contrastava absolutament amb el profund desinterès de l’acompanyant, que, mentre va durar aquella obra mestra coreogràfica, no va fer ni un moviment; malgrat l’estrèpit infernal de les trompetes, els platerets i els sonalls, semblava assaborir la dolçor celestial d’una dormida radiant i calmosa.

Finalment, el ballet es va acabar i el teló va caure enmig dels aplaudiments frenètics d’un públic embriagat.

Gràcies al costum de tallar l’òpera amb un ballet, els entreactes són molt curts a Itàlia; els cantants tenen temps de descansar i canviar-se de roba mentre els ballarins executen piruetes i cabrioles.

Va començar l’obertura del segon acte. Quan van sonar els primers cops d’arquet, Franz va veure que el dorment s’incorporava lentament i s’acostava a la grega, la qual va girar-se per adreçar-li unes paraules i va recolzar-se de nou al davanter de la llotja.

La cara de l’interlocutor continuava a l’ombra i Franz no podia distingir-ne les fesomies.

Van aixecar el teló: els actors van atraure necessàriament l’atenció de Franz, els seus ulls van abandonar un instant la llotja de la bella grega per dirigir-se a l’escenari.

L’acte comença, com tothom sap, amb el duo del somni: Parisina, ajaguda, deixa escapar davant d’Azzo el secret del seu amor per Ugo; l’espòs traït passa per tots els furors de la gelosia, fins que, convençut que la dona li és infidel, la desperta per anunciar-li la venjança imminent.

Aquest duo és un dels millors, dels més expressius i terribles que han sortit de la fecunda ploma de Donizetti. Era la tercera vegada que Franz el sentia, i, malgrat que no passava per un melòman fanàtic, va produir-li un efecte profund. Anava, en conseqüència, a afegir els seus aplaudiments als de la resta de la sala, però no va arribar a fer-ho: les seves mans van romandre separades i el bravo que ja li sortia de la boca va expirar-li als llavis.

L’home de la llotja s’havia posat dempeus, el seu cap es trobava a la part il·luminada i Franz va reconèixer el misteriós habitant de l’illa de Montecristo, la veu i la figura del qual li havia semblat identificar el dia abans a les ruïnes del Colosseu.

Ja no hi havia cap dubte, l’estrany viatger vivia a Roma.

L’expressió de la cara de Franz devia estar en harmonia amb el trasbals que l’aparició li provocava, perquè la comtessa va mirar-lo, va esclafir de riure i li va preguntar què tenia.

—Senyora comtessa, fa un moment li he preguntat si coneixia la dona albanesa; ara li pregunto si en coneix el marit.

—No pas més que a ella —va respondre la comtessa.

—¿No s’hi havia fixat mai?

—Vet aquí una pregunta d’allò més francesa! Vostè sap que, per a nosaltres, les italianes, no hi ha cap home al món tret del que estimem.

—És just —va respondre Franz.

—En tot cas —va dir, agafant la ullera d’Albert i dirigint-la cap a la llotja—, deu ser algú acabat de desenterrar, un mort que ha sortit de la tomba amb permís de l’enterrador, perquè em sembla esgarrifosament pàl·lid.

—Sempre està així —va respondre Franz.

—¿El coneix, doncs? —va dir la comtessa—. Aleshores seré jo qui li preguntarà qui és.

—Crec haver-lo vist, em sembla reconèixer-lo.

—En efecte —va comentar ella mentre movia les belles espatlles com si un estremiment li recorregués les venes—, comprenc que, quan has vist un home així una vegada, no se t’oblidi mai.

El que Franz havia experimentat no era, doncs, una sensació particular, donat que, a una altra persona, li passava el mateix.

—¿I bé, què en pensa? —va preguntar Franz a la comtessa, quan ella va acabar d’observar l’home un segon cop.

—Que em sembla lord Ruthwen en carn i ossos.

Aquest nou record de Byron va colpir Franz. Si algú podia fer creure en l’existència dels vampirs, era, en efecte, aquell home.

—He de saber qui és —va dir Franz, aixecant-se.

—Oh, no! —va exclamar la comtessa—. No, no m’abandoni, compto amb vostè perquè m’acompanyi a casa, i no el deixo anar.

—¿Què diu? —va fer-li Franz a cau d’orella—. ¿De debò té por?

—Escolti, Byron va jurar-me que creia en els vampirs, va dir-me que n’havia vist i me’n va descriure la cara. I bé, és exactament això: aquests cabells negres, aquests ulls grossos on brilla una flama estranya, aquesta pal·lidesa mortal. A més, observi que no va amb una dona com les altres, sinó amb una estrangera…, una grega…, una cismàtica…, segurament una maga com ell… No hi vagi, l’hi prego. Demà, si vol, investigui, però avui, vostè es queda amb mi.

Franz va insistir.

—Escolti —va dir la comtessa, aixecant-se—, me’n vaig, no puc quedar-me fins al final de l’espectacle, tinc invitats a casa. ¿Tindrà, vostè, la poca galanteria de refusar-me la seva companyia?

L’única resposta possible era agafar el barret, obrir la porta i oferir el braç a la comtessa.

És el que va fer.

La comtessa estava, en efecte, molt trasbalsada i el mateix Franz no podia evitar un cert terror supersticiós, encara més comprensible si tenim en compte que el que en el cas de la comtessa era producte d’una sensació instintiva, en el seu ho era d’un record.

Va sentir-la tremolar quan pujava al cotxe.

Va acompanyar-la a casa: no hi havia ningú i, evidentment, no l’esperaven. Ell l’hi va reprotxar.

—Realment —li va respondre la comtessa—, no em trobo bé i necessito estar sola; veure aquell home m’ha trasbalsat.

Franz va provar de riure.

—No rigui. A més a més, no en té ganes. I prometi’m una cosa.

—¿Quina?

—Prometi-me-la.

—Li prometré el que vulgui tret de renunciar a descobrir qui és aquell home. Tinc motius que no li puc revelar per voler esbrinar qui és, d’on ve i on va.

—D’on ve, ho ignoro, però li puc dir on va: a l’infern, segur.

—¿Tornem a la promesa que volia exigir-me, comtessa? —va preguntar Franz.

—Ah, sí, que se’n vagi directament a l’hotel i no provi de veure aquell home aquest vespre. Hi ha certes afinitats entre les persones que deixes i les que trobes. No serveixi de conductor entre ell i jo. Demà, empaiti’l, si vol, però no me’l presenti mai si no vol fer-me morir de por. I ara, bona nit, provi de dormir. Jo sé perfectament qui no dormirà.

Després de dir això, va abandonar Franz, que no va arribar a escatir si la comtessa li havia pres el pèl o si realment havia experimentat el temor que deia.

Quan va tornar a l’hotel, Franz va trobar Albert en pijama, escarxofat voluptuosament en una butaca i fumant-se un cigar.

—Ah, és vostè! —li digué—. La veritat és que no l’esperava fins demà.

—Benvolgut Albert —li va respondre Franz—, m’alegro de trobar l’ocasió de dir-li una vegada per totes que té una idea d’allò més falsa de les dones italianes. I em sembla que els fracassos que ha tingut l’haurien hagut de fer canviar d’opinió.

—Què vol que li digui! No hi ha qui entengui aquests dimonis de dones: et donen la mà, te la premen, et parlen en veu baixa, fan que les acompanyis a casa… Amb una quarta part d’això, una parisenca perdria la reputació.

—Doncs, precisament perquè no han d’amagar res, perquè viuen a la llum del dia, les dones són tan poc melindroses en aquest país on ressona el si, com diu Dante. D’altra banda, ja ha vist que la comtessa tenia realment por.

—¿Por de què? ¿Del bon senyor que hi havia davant nostre amb aquella grega tan bufona? Doncs, jo he volgut quedar-me tranquil quan han sortit i m’hi he creuat al passadís. No sé d’on diable han tret vostès les seves idees d’ultratomba! És un xicot ben plantat que té tot l’aspecte de fer-se vestir a França, a la casa Blin o a la Flumann. Una mica pàl·lid, és cert, però vostè sap que això és un signe de distinció.

Franz va somriure, Albert tenia moltes pretensions de ser pàl·lid.

—Jo també estic convençut que les idees de la comtessa sobre aquell home no tenen sentit comú —li digué Franz—. ¿Ha parlat prop de vostè i ha entès alguna de les seves paraules?

—Ha parlat, però en romaic. He reconegut la llengua gràcies a algunes paraules gregues desfigurades. He de dir-li, estimat, que, al col·legi, jo anava molt bé en grec.

—¿Així, parlava el romaic?

—És probable.

—No hi ha dubte, és ell.

—¿Què diu?

—Res. ¿I què hi feia, vostè, allí?

—Preparava una sorpresa per a vostè.

—¿Quina?

—¿Sap que és impossible aconseguir una calessa?

—Caram, i tant! Hem fet tot el que era humanament possible per tenir-la.

—Doncs, bé, se m’ha acudit una idea meravellosa.

Franz va adreçar-li una mirada que deixava endevinar la poca confiança que li mereixia la imaginació d’Albert.

—Estimat —va dir Albert—, acaba d’honorar-me amb una mirada per la qual hauria d’exigir-li una reparació.

—Estic disposat a concedir-l’hi, benvolgut amic, si la idea és tan enginyosa com diu.

—Escolti.

—Escolto.

—¿No hi ha manera d’aconseguir un carruatge, oi?

—No.

—¿Ni cavalls?

—Tampoc.

—¿Podem aconseguir, però, una carreta?

—És possible.

—¿I un parell de bous?

—És probable.

—Doncs, bé, estimat, ja ho tenim! Faré decorar la carreta, ens disfressem de segadors napolitans i representem al natural el famós quadre de Léopold Robert. Si, perquè la cosa quedi més versemblant, la comtessa vol vestir-se com una dona de Puzzoli o de Sorrento, completarem la mascarada, i ella és prou bufona perquè la prenguin pel model de la mare amb el fill.

—Caram! —va exclamar Franz—. Aquesta vegada té raó, senyor Albert, vet aquí una idea realment feliç.

—I d’allò més nacional, adaptada dels reis ganduls[51], estimat, res més que això! Ah, senyors romans, vostès es pensaven que correríem a peu pels seus carrers com lazzaroni[52] perquè falten calesses i cavalls! Doncs, no, els inventarem.

—Ha explicat aquesta idea triomfal a algú més?

—Al nostre hostaler. Quan he tornat, l’he fet pujar i li he explicat el que volia. M’ha assegurat que és d’allò més fàcil. Jo volia fer daurar les banyes dels bous, però m’ha dit que això exigiria tres dies: haurem de privar-nos, doncs, d’aquest detall superflu.

—¿I on és?

—¿Qui?

—El nostre hostaler.

—A buscar-ho tot. Demà, potser ja seria massa tard.

—¿De manera que ens donarà la resposta aquest mateix vespre?

—L’estic esperant.

En aquell moment, la porta va obrir-se, i el senyor Pastrini va treure el cap.

—Permesso?

—I tant que li donem permís! —va exclamar Franz.

—I bé —va fer Albert—, ¿ens ha trobat la carreta i els bous que li he demanat?

—He trobat una cosa encara millor —va respondre Pastrini, perfectament satisfet d’ell mateix.

—Ah, estimat patró, vagi amb compte —digué Albert, el millor és l’enemic del bo.

—Tinguin confiança en mi, excel·lències —digué Pastrini amb seguretat.

—¿En fi, què hi ha? —va preguntar Franz aleshores.

—¿Saben que el comte de Montecristo viu al mateix pis que vostès? —va preguntar l’hostaler.

—I tant! —va respondre Albert—. Ja que, gràcies a ell, estem allotjats com dos estudiants del carrer Saint-Nicolas-du-Chardonnet.

—Doncs, bé, el comte coneix la situació de vostès i els ofereix dos seients al seu carruatge i les seves finestres del palau Rospoli.

Albert i Franz van mirar-se.

—¿Hem d’acceptar, però —va preguntar Franz—, l’oferiment d’aquest estranger, un home al qual no coneixem?

—¿Quina mena d’home és, aquest comte de Montecristo? —va preguntar Franz a l’hostaler.

—Un molt gran senyor sicilià o maltès, no ho sé exactament, però noble com un Borghese i ric com una mina d’or.

—Em sembla que, si fos tan ben educat com assegura el nostre patró —digué Franz a Albert—, hauria hagut de fer-nos arribar la invitació d’una altra manera, escrivint-nos, o…

En aquell moment, van trucar a la porta.

—Entri —va dir Franz.

Un criat, vestit amb una lliurea perfectament elegant, va aparèixer al llindar.

—De part del comte de Montecristo, per al senyor Franz d’Épinay i el senyor vescomte Albert de Morcerf —va dir.

I va donar dues cartes a l’hostaler, que aquest va passar als joves.

—El senyor comte de Montecristo —va continuar el criat—, demana als senyors permís per presentar-se com a veí demà matí a casa d’ells, i tindrà l’honor informar-se de l’hora en la qual estaran visibles.

—A fe meva —va dir Albert a Franz—, no hi ha res a dir, tot és correcte.

—Digui al comte —va respondre Franz—, que tindrem l’honor de visitar-lo nosaltres.

El criat va retirar-se.

—Vet aquí allò que se’n diu una lliçó d’elegància —va fer Albert—. Decididament, senyor Pastrini, vostè tenia raó, el seu comte de Montecristo és un home com cal.

—¿Aleshores n’accepten l’oferiment? —va preguntar l’hostaler.

—Sí, a fe meva —va respondre Albert—. Tanmateix, ho confesso, em sap greu per la nostra carreta i els nostres segadors. Si no hi hagués la finestra del palau Rospoli per compensar-nos del que perdem, crec que tornaria a la meva primera idea: ¿què en diu, Franz?

—També dic que em decideixen les finestres del palau Rospoli —va respondre Franz.

Efectivament, l’oferiment de dues places en una finestra del palau Rospoli havia recordat a Franz la conversa sentida a les ruïnes del Colosseu entre el desconegut i l’home del Trastevere, durant la qual el de l’abric s’havia compromès a obtenir la gràcia per al condemnat. Ara bé, si l’home de l’abric era, com tot ho feia pensar, aquell la presència del qual a la sala Argentina l’havia preocupat tant, sens dubte el reconeixeria, i aleshores res no li impediria satisfer la seva curiositat pel personatge.

Franz va passar una part de la nit pensant en les dues aparicions i desitjant que arribes l’endemà, quan tot, en efecte, havia d’aclarir-se. I aquella vegada, tret que el seu amfitrió de Montecristo no posseís l’anell de Giges[53], i, gràcies a l’anell, la facultat de tornar-se invisible, era evident que no se li escaparia. Abans de les vuit, doncs, ja s’havia despertat. Quant a Albert, com que no tenia els mateixos motius que Franz per matinar, encara dormia com el guix.

Franz va fer cridar el patró, que va presentar-se amb l’obsequiositat habitual.

—¿És veritat que hi ha una execució, avui, senyor Pastrini?

—Sí, excel·lència però si m’ho pregunta per aconseguir una finestra, ha fet tard.

—No —va replicar Franz—. D’altra banda, si volgués veure de totes passades l’espectacle, suposo que trobaria lloc al turó Pincio.

—Oh, jo em pensava, excel·lència, que no es voldria comprometre amb la xusma de la qual allò, en certa manera, és l’amfiteatre natural.

—Probablement, no hi aniré —digué Franz—, però voldria saber-ne alguns detalls.

—¿Quins?

—El nombre de condemnats, els noms i la mena de suplici que patiran.

—Al punt, excel·lència! Precisament, acaben de portar-me les tavolette!

—¿Què són les tavolette?

—Taulers que pengen arreu de la ciutat el dia abans de les execucions, sobre els quals enganxen els noms dels condemnats, la causa de la condemna i la mena de suplici. L’objectiu de l’anunci és invitar els fidels a pregar a Déu perquè concedeixi als culpables un penediment sincer.

—¿I li porten les tavolette, a vostè, perquè afegeixi les seves oracions a les dels fidels? —va preguntar Franz en to de dubte.

—No, excel·lència, tinc un tracte amb el repartidor i me les porta de la mateixa manera que em duu els cartells dels espectacles, a fi que, si cap dels meus viatgers vol anar-hi, estigui previngut.

—Ah, caram, és una atenció d’allò més delicada! —va exclamar Franz.

—Oh! —va dir el senyor Pastrini, amb un somriure—. Puc presumir de fer tot el possible per satisfer els nobles estrangers que m’honoren amb la seva confiança.

—Ja ho veig, senyor hostaler! I ho repetiré a tothom, pot estar-ne ben segur. Mentrestant, voldria llegir alguna d’aquestes tavolette.

—És ben fàcil —va dir l’hostaler—, n’he fet posar una al replà.

Va sortir, va despenjar la tavoletta i va oferir-la a Franz.

Vet aquí la traducció literal del cartell patibulari:

Fem saber a tothom que el dimarts, 22 de febrer, primer dia del carnaval i, en compliment d’una sentència del tribunal de la Rota, seran executats a la plaça del Popolo l’anomenat Andrea Rondolo, culpable d’assassinat en la persona molt venerable i molt respectada de don Cesare Torlini, canonge de l’església de san Giovanni Laterano, i l’anomenat Peppino, conegut per Rocca Priori, convicte de complicitat amb el detestable bandoler Luigi Vampa i el homes de la seva colla.

El primer serà mazzolato,

el segon decapitato.

Preguem a les ànimes caritatives que demanin un penediment sincer per als dos desgraciats condemnats.



Era exactament el que Franz havia sentit el dia abans a les ruïnes del Colosseu, i el programa no havia canviat gens ni mica: els noms dels condemnats, la causa del suplici i la manera d’executar-los eren punt per punt els mateixos.

Aleshores, segons totes les probabilitats, l’home del Trastevere no era altre que el bandoler Luigi Vampa, i el de l’abric, Sindbad el Marí, que, a Roma, igual que a Porti Vechju i a Tunis, continuava amb les seves filantròpiques expedicions.

Mentrestant, el temps passava, eren les nou, i Franz anava a despertar Albert, quan, per a sorpresa seva, va veure’l sortir completament vestit de l’habitació. Tenia el carnaval ficat al cap i s’havia despertat molt abans que l’amic no s’esperava.

—Doncs, bé —va dir Franz a l’hostaler—, atès que tots dos estem a punt, ¿creu que podem presentar-nos a les habitacions del comte de Montecristo, senyor Pastrini?

—Oh, per descomptat! —va respondre l’hostaler—. Ell té el costum de matinar molt i estic segur que fa més de dues hores que s’ha llevat.

—¿Troba indiscret que ens hi presentem ara?

—Gens ni mica.

—En aquest cas, Albert, si està a punt…

—Del tot.

—Anem a donar les gràcies al nostre veí per la seva cortesia.

—Som-hi!

Només havien de travessar el replà. L’hostaler va passar-los al davant i va trucar per ells. Un criat va obrir la porta.

—I signori francesi —digué l’hostaler.

El criat va inclinar-se i els va fer senyal que entressin. Van travessar dues peces moblades amb un luxe que no esperaven trobar a l’hotel del senyor Pastrini i van arribar finalment a un saló d’una elegància perfecta. Sobre el parquet, hi havia una catifa turca, i uns mobles d’allò més confortables oferien els seus coixins replets i els seus respatllers inclinats. Magnífics quadres de grans pintors, alternats amb panòplies d’armes esplèndides, penjaven de les parets, grans cortinatges ocultaven les portes.

—Si volen seure, excel·lències —digué el criat—, vaig a avisar el senyor comte.

I va desaparèixer per una de les portes.

Quan aquella porta va obrir-se, els dos amics van sentir el so d’una gusla. Va extingir-se, però, a l’instant. La porta, tancada d’immediat, només va deixar penetrar al saló, per dir-ho, així, una alenada d’harmonia.

Franz i Albert van fer-se una mirada abans de fixar-se un altre cop en els mobles, els quadres i les armes. En la segona inspecció, tot allò els va semblar encara més magnífic.

—I bé, ¿què me’n diu? —va preguntar Franz al seu amic.

—A fe meva, estimat, cal que el nostre veí sigui un agent de canvi que hagi jugat a la baixa sobre els fons espanyols, o un príncep que viatja d’incògnit.

—Silenci! —li digué Franz—. Ara ho sabrem perquè ja és aquí.

Efectivament, el soroll d’una porta girant sobre els golfos acabava d’arribar als visitants; gairebé a l’instant, una cortina va aixecar-se i va deixar pas al propietari d’aquelles riqueses.

Albert va avançar cap a ell, però Franz va quedar-se clavat a terra.

El personatge que acabava d’entrar era l’home de l’abric del Colosseu, el desconegut de la llotja, el misteriós amfitrió de Montecristo.





XXXVI


La «mazzolata»

—Senyors —va dir el comte de Montecristo quan entrava—, els prego que m’excusin per permetre que hagin vingut vostès a complimentar-me, però tenia por de ser indiscret si em presentava massa d’hora al seu apartament. D’altra banda, van fer-me dir que vindrien, i m’he mantingut a la seva disposició.

—Franz i jo volem donar-li mil gràcies, senyor comte —va dir Albert—, ens treu realment d’un bon entrebanc. Ja estàvem inventant uns vehicles d’allò més fantàstics quan va arribar-nos la seva amable invitació.

—Déu meu, senyors! —va respondre el comte mentre feia un gest als joves perquè seguessin en un divan—. Si els he deixat tant de temps en aquest mal pas és per culpa de l’imbècil de Pastrini! No m’havia dit res del problema, a mi, que, sol i aïllat com em trobo aquí, només buscava l’ocasió de conèixer els meus veïns. Així que vaig saber que podia ser-los útil per alguna cosa, han pogut comprovar que m’he afanyat a aprofitar l’oportunitat de presentar-los els meus compliments.

Els joves van fer una inclinació. Franz encara no sabia què dir, no havia pres cap decisió, i, com que res no indicava en l’actitud del comte la voluntat de reconèixer-lo o el desig de ser reconegut per ell, no sabia si havia de fer cap al·lusió al passat o deixar que el futur li aportés noves proves. D’altra banda, tot i que estava segur que era ell la persona que es trobava la nit abans a la llotja de l’òpera, no podia assegurar amb tanta certesa que fos també la del Colosseu. Va decidir, doncs, deixar que les coses seguissin endavant sense plantejar-li cap pregunta directa. D’altra banda, Franz tenia un avantatge: coneixia el secret del comte mentre que aquest no podia fer res contra ell, perquè Franz no havia d’amagar res.

Tanmateix, va decidir portar la conversa a un terreny que, mentrestant, podia ajudar-lo a esclarir certs dubtes.

—Senyor comte —li va dir—, ens ha ofert lloc al seu cotxe i a les finestres del palau Rospoli. ¿Podria dir-nos ara com podríem obtenir un lloc qualsevol, com diuen a Itàlia, a la plaça del Popolo?

—Ah, sí, és veritat —va dir el comte, amb posat distret i mirant Morcerf amb atenció sostinguda—. ¿Hi ha una execució o una cosa semblant, oi?

—Sí —va respondre Franz, veient que l’altre anava sol a on ell volia portar-lo.

—Esperi, esperi, em sembla que, ahir, vaig dir al meu administrador que se n’ocupés, i potser també podré fer-los aquest petit servei.

Va allargar la mà cap al cordó d’una campaneta i va estirar-lo tres cops.

—¿Ha pensat mai en la manera d’aprofitar el temps i simplificar les anades i vingudes dels criats? —va preguntar a Franz—. Jo n’he fet un estudi: truco un cop per al criat, dos per a l’hostaler i tres per a l’administrador. Així, no perdo ni un minut ni una paraula. Miri, aquí tenim el nostre home.

Van veure entrar un individu entre els quaranta-cinc i els cinquanta anys. Ell i el contrabandista que havia introduït Franz a la cova s’assemblaven com dues gotes d’aigua, però tampoc no va donar cap mostra de reconèixer-lo. Franz va comprendre que aquella era la consigna.

—Senyor Bertuccio —li digué el comte—, ¿s’ha ocupat, com vaig ordenar-li ahir, d’aconseguir-me una finestra a la plaça del Popolo?

—Sí, excel·lència —va respondre l’administrador—, però ja era massa tard.

—¿Què? —va fer el comte, arrufant les celles—. ¿No li vaig dir que en volia una?

—I la té, excel·lència. És la que havien llogat al príncep Lobanieff, però em vaig veure obligat a pagar-ne cent…

—Està bé, està bé, senyor Bertuccio, estalviï als senyors aquests detalls domèstics: té la finestra i això és el que cal. Doni l’adreça de la casa al cotxer i estigui’s a l’escala per acompanyar-nos; això és tot. Ja pot anar-se’n.

L’administrador va saludar i va fer un pas per retirar-se.

—Ah, faci’m el favor de preguntar a Pastrini si ha rebut la tavoletta i si vol enviar-me el programa de l’execució.

—No cal —va dir Franz, traient-se l’agenda de la butxaca—. He vist aquestes tavolette i les he copiat. Ho tinc aquí.

—Molt bé. Aleshores, senyor Bertuccio, ja pot retirar-se, no el necessito. Que ens avisin quan el dinar estigui servit. ¿Em faran l’honor, senyors, de dinar amb mi?

—Realment, senyor comte —va dir Albert—, això seria abusar.

—De cap manera, per a mi serà un gran plaer. Quan jo vagi a París, ja m’invitaran vostès, l’un o l’altre, o potser tots dos alhora. Faci posar tres coberts, senyor Bertuccio.

Va agafar l’agenda de mans de Franz.

—Dèiem, doncs —va continuar en el mateix to que hauria fet servir per llegir «Les Petites Affiches»—, que «dimarts, 22 de febrer, primer dia del carnaval i, en compliment d’una sentència del tribunal de la Rota, seran executats a la plaça del Popolo l’anomenat Andrea Rondolo, culpable d’assassinat en la persona molt venerable i molt respectada de don Cèsar Torlini, canonge de l’església de san Giovanni Laterano, i l’anomenat Peppino, conegut per Rocca Priori, convicte de complicitat amb el detestable bandoler Luigi Vampa i el homes de la seva colla. El primer serà mazzolato, el segon decapitato». Hum! Efectivament, així era com havien d’anar les coses a la primeria, però em sembla que, d’ençà d’ahir, hi ha hagut algun canvi en l’ordre i la marxa de la cerimònia.

—Bah! —va fer Franz.

—Sí, ahir, a casa del cardenal Rospigliosi, on vaig passar la vetllada, es parlava d’una cosa com ara un ajornament concedit a un dels condemnats.

—¿A Andrea Rondolo? —va preguntar Franz.

—No…, a l’altre —va continuar despreocupadament el comte, i va fer un cop d’ull a l’agenda com per recordar el nom—, a Peppino, anomenat Rocca Priori. Això els priva, a vostès, d’una guillotinada, però els queda la mazzolata, un suplici força curiós quan el veus la primera vegada, fins i tot la segona, mentre que l’altre, que vostès, d’altra banda, ja deuen conèixer, és massa simple, massa senzill, sense res d’inesperat. La mandaia no s’equivoca, no tremola, no colpeja en fals, no ha de repetir l’acció trenta vegades com el soldat que tallava el cap al comte de Chalais i que potser va actuar d’una manera tan barroera perquè Richelieu li havia recomanat el pacient. De tota manera —va afegir el comte amb menyspreu—, que no em parlin dels europeus pel que fa a suplicis; no hi entenen gens ni mica, es troben realment a les beceroles, o més aviat a la vellesa de la crueltat.

—Realment, senyor comte —va dir Franz—, sembla que hagi fet un estudi comparat dels suplicis entre els diferents pobles del món.

—Si més no, són pocs els que no he vist —va replicar fredament el comte.

—¿I ha trobat plaer en el fet d’assistir a aquests horribles espectacles?

—La meva primera sensació va ser la repulsió, la segona la indiferència, la tercera la curiositat.

—Curiositat! ¿Sap que la paraula és horrible?

—¿Per què? A la vida, només hi ha una preocupació greu: la mort. I bé, ¿no resulta curiós estudiar les diverses maneres que l’ànima té de sortir del cos i com els individus, segons el caràcter, el temperament i fins i tot els costums del país, suporten el pas suprem de l’ésser al no-res? Quant a mi, els responc d’una cosa: com més veus morir, més fàcil resulta morir-se. Així, en opinió meva, la mort potser és un suplici, però no pas una expiació.

—No l’acabo de comprendre —va dir Franz—. Expliqui’s, perquè no sabria dir-li fins a quin punt les seves paraules exciten la meva curiositat.

—Escolti —digué el comte, mentre la bilis li pujava a la cara, com a un altre li puja la sang—, si un home hagués matat, enmig de turments interminables i tortures inaudites, el pare, la mare o l’amant de vostè, en fi, una d’aquestes persones, que, un cop desarrelades del cor, hi deixen un buit etern i una ferida sempre sagnant, ¿li semblaria suficient la reparació que li ofereix la societat, només perquè el ferro de la guillotina hagi passat entre la base de l’occipital i els músculs trapezis de l’assassí i perquè aquest, que li ha fet patir durant anys sofriments morals, hagi experimentat uns segons de dolors físics?

—Sí, ja ho sé, la justícia humana és insuficient com a consoladora. L’únic que pot fer és vessar sang en canvi de sang. Només podem demanar-li allò que pot fer, no res més.

—I encara li he plantejat un cas material —va continuar el comte—, el de la societat, atacada per la mort d’un individu en la base sobre la qual ella descansa, i que venja la mort amb la mort. ¿No hi ha, però, milions de dolors que poden esquinçar les entranyes de l’home sense que la societat se’n preocupi gens ni mica ni li ofereixi el mitjà insuficient de venjança del que parlàvem ara mateix? ¿No hi ha crims per als quals l’empalament dels turcs, la roda persa o els nervis enrotllats del iroquesos serien uns suplicis massa suaus, i que, tanmateix, la societat, indiferent, deixa sense càstig? Respongui, ¿no existeixen, aquests crims?

—Sí, i per castigar-los es tolera el duel.

—Ah, el duel! —va exclamar el comte—. Una agradable manera, a fe meva, d’aconseguir l’objectiu, quan aquest és la venjança! Un home et pren l’amant, sedueix la teva dona, deshonra la teva filla; de tota una vida, que tenia dret a esperar de Déu la part de felicitat que ell va prometre a tots els éssers humans quan va crear-los, en fa una existència de dolor, de misèria o d’infàmia, ¿i et consideres venjat per haver donat una estocada al pit d’aquest home o haver-li clavat una bala al cap? Au, va! Sense comptar que és ell qui surt sovint triomfant de la lluita, rentat als ulls de la gent i, en certa manera, absolt per Déu. No, no, si jo hagués de venjar-me, no ho faria mai així!

—¿Desaprova, doncs, el duel? ¿No es batria? —va preguntar Albert, sorprès de sentir una teoria tan estranya.

—Oh, sí! —va fer el comte—. Entenguem-nos: em batria en duel per una misèria, un insult, un desmentit o una bufetada, i ho faria amb despreocupació, ja que l’habilitat que he aconseguit en tots els exercicis del cos i el meu hàbit del perill, adquirit lentament, em dóna gairebé la seguretat de matar l’adversari. Oh, sí! Em batria en duel per tot això. Però, per un dolor lent, profund, infinit, etern, pagaria, si em fos possible, amb un dolor semblant al que m’haurien infligit: ull per ull, dent per dent, com diuen els orientals, els nostres mestres en tantes coses, aquests elegits de la creació, que han sabut fer-se una vida de somnis i un paradís de realitats.

—Però, amb aquesta teoria que el constitueix en jutge i botxí de la seva pròpia causa —digué Franz—, és difícil mantenir-se en una mesura que faci que vostè mateix pugui defugir eternament el poder de la llei. L’odi és cec, la còlera irreflexiva, i qui s’omple ell mateix la copa de la venjança corre el risc d’empassar-se una beguda amarga.

—Sí, si és pobre i té poca traça; no pas si és milionari i hàbil. D’altra banda, el mal menor per a ell és l’últim suplici de què parlàvem fa un moment, amb el qual la filantròpica revolució francesa va substituir l’esquarterament i la roda. I bé, ¿què hi fa el suplici si ell s’ha venjat? Realment, gairebé m’irrita que, segons totes les probabilitats, el miserable Peppino no sigui decapitato, com asseguren. Vostès veurien el que la cosa dura i si val de debò la pena de parlar-ne. Però, caram, senyors, tenim una conversa ben singular per a un dia de carnaval. ¿Com ha començat? Ah, ja me’n recordo! M’han demanat un lloc a la meva finestra. Doncs, bé, el tindran, però anem a seure primer a taula perquè veig que vénen a anunciar-nos que el dinar ja és servit.

Efectivament, un criat va obrir una de les quatre portes del saló i va pronunciar les paraules sacramentals:

—Al suo commodo!

Els dos joves van aixecar-se i van passar al menjador.

Durant el dinar, excel·lent i servit amb un refinament infinit, Franz va buscar amb els ulls la mirada d’Albert, per llegir-li la impressió que suposava que li havien produït les paraules de l’amfitrió, però, bé perquè, amb la seva despreocupació habitual, no els havia prestat una gran atenció, bé perquè la concessió que el comte de Montecristo li havia fet en el tema del duel l’hagués reconciliat amb ell, bé, en fi, perquè l’efecte d’aquelles teories només l’hagués colpit a ell, Franz, l’únic dels dos que estava en antecedents del que hem relatat, el cas era que Albert no semblava gens ni mica amoïnat. Ben al contrari, feia honor al dinar com un home condemnat des de feia quatre o cinc mesos a la cuina italiana, és a dir a una de les pitjors del món. Quant al comte, amb prou feines tastava els plats; semblava que, entaulant-se amb els convidats només complia un deure de cortesia, i que esperava que se n’anessin per fer-se servir alguna menja estranya o especial.

A pesar seu, allò recordava a Franz el terror que el comte havia inspirat a la comtessa G***, i la convicció de la dama que l’home que ell li havia assenyalat a la llotja del davant era un vampir.

A la fi del dinar, Franz es va treure el rellotge de la butxaca.

—¿Què fa? —va preguntar-li el comte.

—Haurà d’excusar-nos, senyor comte —li va respondre Franz—, però hem de fer encara mil coses.

—¿Quines?

—No tenim disfresses i, avui, disfressar-se és de rigor.

—No es preocupi per això. Em sembla que tenim una habitació particular a la plaça del Popolo. Hi faré portar els vestits que vostès em diguin i ens disfressarem allí mateix.

—¿Després de l’execució? —va exclamar Franz.

—Després, durant o abans, és clar. Quan vulguin.

—¿Davant del patíbul?

—El patíbul forma part de la festa.

—Miri, senyor comte —va dir Franz—, he reflexionat i, decididament, li agraeixo la seva amabilitat, però em limitaré a acceptar un seient al seu carruatge i un lloc a la finestra del Palau Rospoli, però pot disposar del de la plaçà del Popolo.

—L’aviso que es perdrà una cosa molt curiosa —li va respondre el comte.

—Ja me la contarà vostè —va dir Franz—, estic convençut que, en boca seva, el relat m’impressionarà gairebé tant com veure-ho. D’altra banda, més d’una vegada m’he plantejat d’anar a veure una execució, però mai no he pogut decidir-m’hi. ¿I vostè, Albert?

—Jo vaig veure executar Castaing —va respondre el vescomte—, però em sembla que tenia el cap una mica espès. Era el dia que vaig sortir del col·legi i havíem passat la nit no recordo en quin cabaret.

—D’altra banda, que vostè no hagi fet una cosa a París, no és cap raó perquè no la faci a l’estranger. Es viatja per instruir-se, es canvia de lloc per veure. Pensi en la cara que farà quan li preguntaran com són les execucions a Roma i haurà de respondre: no ho sé. A més, diuen que el condemnat és un infame brivall que va matar a cops de capfoguer un bon canonge que l’havia criat com a un fill. Què dimonis! Per matar un home d’església cal fer servir una arma més digna que un capfoguer, sobretot quan l’eclesiàstic és el nostre pare. Si anés a Espanya, aniria a veure una cursa de braus, ¿no? Doncs, bé, imagini’s que anem a veure una cosa semblant. Recordi el circ dels antics romans, on mataven tres-cents lleons i un centenar d’homes. Pensi en els vuitanta mil espectadors aplaudint, en les matrones que hi portaven les filles casadores, i les encantadores vestals de mans blanques, que feien amb el polze un petit signe encantador que volia dir: Au, sense mandra, remati’m aquest home que ja és gairebé mort!

—¿Hi anirà, Albert? —va preguntar Franz.

—Ja ho crec que sí, estimat! Dubtava, com vostè, però l’eloqüència del comte m’ha decidit.

—Anem-hi, doncs, ja que ho vol així —va dir Franz—. Tot anant, però, a la plaça del Popolo, vull passar pel Corso. ¿És possible, senyor comte?

—A peu, sí; en cotxe, no.

—Doncs, bé, hi aniré a peu.

—¿És necessari que passi pel Corso?

—Sí, hi he de veure una cosa.

—Doncs, bé, passem pel Corso. Enviarem el cotxe a esperar-nos a la plaça del Popolo, pel carrer del Babuino. D’altra banda, ja em va bé passar pel Corso per veure si han executat les ordres que vaig donar.

—Excel·lència —va dir el criat, obrint la porta—, un home vestit de penitent vol parlar amb vostè.

—Ah, sí, ja sé de què es tracta. Passin al saló, si els plau, senyors: trobaran excel·lents cigars de l’Havana a la taula del mig. D’aquí a un instant em reuniré amb vostès.

Els joves van aixecar-se i van sortir per una porta mentre el comte, després de renovar les excuses, ho feia per una altra. Albert, un gran fumador, que, d’ençà que es trobava a Itàlia, considerava un gran sacrifici veure’s privat dels cigars del Cafè de París, va acostar-se a la taula i va llançar un crit d’alegria en veure-hi veritables havans.

—I bé —va preguntar-li Franz—, ¿què en pensa, del comte de Montecristo?

—¿Què en penso? —va fer Albert, visiblement sorprès que el company li fes una pregunta semblant—. Que és un home encantador, que fa meravellosament els honors de casa seva, que ha vist molt, estudiat molt i reflexionat molt; que és, com Brut, un estoic, i que, per sobre de tot —va afegir llançant amorosament una bufada de fum, que va pujar en espiral fins al sostre—, té uns cigars excel·lents.

Això pensava Albert sobre el comte. Ara bé, com que Franz sabia que l’amic tenia la pretensió de no fer-se una opinió sobre els homes i les coses si no era després de madures reflexions, no va intentar imposar-li la seva.

—¿S’ha adonat, però, d’una cosa singular?

—¿Quina?

—L’atenció amb què ell el mirava.

—¿A mi?

—Sí, a vostè.

Albert va reflexionar.

—Ah! —va dir, amb un sospir—. No té res de sorprenent. Fa un any que falto de París, dec semblar d’un altre món. El comte deu haver-me pres per un provincià. Desenganyi’l, benvolgut amic, i digui-li, si li plau, a la primera ocasió, que no és així.

Franz va somriure. El comte va entrar al cap d’un instant.

—Ja sóc aquí, senyors, i a la seva disposició. He donat les ordres: el cotxe va per la seva banda a la plaça del Popolo; nosaltres, si els sembla bé, tirarem pel Corso. Agafi uns quants d’aquests cigars, senyor de Morcerf.

—Amb molt de gust, a fe meva —va respondre Albert—, perquè els cigars italians són encara pitjors que els de la Companyia Arrendatària de Tabacs. Quan vostè vingui a París, correspondré a tot això.

—No puc refusar l’oferiment. Penso anar-hi algun dia, i, ja que m’ho permet, aniré a trucar a la seva porta. Anem, senyors, anem, no podem perdre temps. Ja són dos quarts d’una. En marxa.

Van baixar al carrer. Aleshores el cotxer va rebre les últimes ordres del patró i va agafar la via del Babuino, mentre els qui anaven a peu pujaven per la plaça d’Espanya i via Fratina, i anaven a parar entre el palau Fiano i el Rospoli.

Totes les mirades de Franz eren per a les finestres d’aquest últim palau; no havia oblidat el senyal convingut al Colosseu entre l’home de l’abric i el del Trastevere.

—¿Quines són les seves finestres? —va preguntar al comte de la manera més natural que va poder.

—Les tres últimes —li va respondre amb una despreocupació gens afectada, ja que no podia endevinar la intenció de la pregunta.

La mirada de Franz va dirigir-se ràpidament a les finestres indicades: les laterals lluïen domassos grocs; el domàs de la del mig era blanc amb una creu vermella.

L’home de l’abric havia mantingut la paraula donada al del Trastevere, i ja no hi havia cap dubte, l’home de l’abric era el comte.

Les tres finestres encara eren buides.

D’altra banda, per totes bandes es feien preparatius: la gent col·locava cadires, aixecava tribunes, adornava les finestres amb domassos. Les màscares no podien exhibir-se, els vehicles només podien circular a força de fer sonar la campana, però sentíeu les màscares darrere totes les finestres, i els vehicles darrere totes les portes.

Franz, Albert i el comte van continuar Corso avall. A mesura que s’acostaven a la plaça del Popolo, la multitud era més densa. Per sobre dels caps de la gernació, sobresortien dues coses: l’obelisc amb una creu al capdamunt, que indica el centre de la plaça, i davant mateix del monument, just al punt de correspondència visual dels tres carrers —el Corso, el del Babuino i el de Ripetta—, les dues bigues supremes del patíbul, entre les quals brillava el ferro corbat de la mandaia.

A la cantonada, van trobar l’administrador del comte, que esperava l’amo.

La finestra, llogada al preu exorbitant que el comte no havia volgut revelar als seus invitats, pertanyia al segon pis del gran palau situat entre el carrer del Babuino i el turó Pincio. Com ja hem dit, era una mena de salonet que donava a un dormitori. Tancant la porta d’aquest, els llogaters eren a casa seva. A sobre de les cadires, hi havia elegantíssims vestits de pallasso de setí blanc i blau.

—Com que m’han deixat escollir les disfresses —va dir el comte als seus amics—, he fet preparar aquestes. Primer perquè són les que es porten més aquest any; segon perquè resulten les més còmodes per als confetti, tenint en compte que la farina no s’hi veu.

Franz només va sentir a mitges les paraules del comte i potser no va apreciar en tot el seu valor el nou detall: l’espectacle que oferia la plaça del Popolo i el terrible instrument que en constituïa en aquella hora el principal ornament, atreien tota la seva atenció.

Era el primer cop que Franz veia una guillotina. En diem així perquè la mandaia romana està concebuda si fa no fa sobre el model del nostre instrument de mort. La ganiveta, amb forma de mitja lluna i amb el tall a la part convexa, no cau de tan amunt, això és tot.

Dos homes asseguts sobre el tauler basculador damunt el qual estiren el condemnat, dinaven, esperant l’hora. Pel que Franz va poder albirar, menjaven pa i salsitxes. Un d’ells va aixecar el tauler, va treure un flascó de vi, va beure’n un glop i va passar-lo al company. Aquells dos personatges eren els ajudants del botxí!

Només de veure’ls, Franz va començar a suar d’angúnia.

Els condemnats, portats el dia abans de les Carceri Nuove a la petita església de Santa Maria del Popolo, havien passat la nit, cadascun d’ells assistit per dos sacerdots, en una capella ardent tancada amb una reixa davant la qual feien guàrdia uns sentinelles rellevats cada hora.

Una doble filera de carrabiners a banda i banda de la porta de l’església, s’estenia fins al patíbul i l’encerclava. Deixaven lliure un passadís d’uns deu peus d’amplària i, al voltant de la guillotina, un espai de cent passes aproximadament de circumferència. Tota la resta de la plaça era un mar de caps d’homes i de dones. Moltes d’aquestes portaven infants a coll-i-be. Les criatures, que sobresortien mig cos de la multitud, es trobaven admirablement situades.

El turó Pincio semblava un vast amfiteatre amb les grades plenes d’espectadors. Els balcons de les dues esglésies que fan cantonada amb els carrers del Babuino i de Ripetta, vessaven de curiosos privilegiats, els esglaons dels peristils semblaven una onada mòbil i bigarrada, que una marea incessant empenyia cap al pòrtic, i cada pedra sobresortint de les parets en la qual podia enfilar-se una persona, tenia la seva estàtua vivent.

El que deia el comte era, doncs, veritat: el més curiós que hi ha a la vida és l’espectacle de la mort.

I tanmateix, en lloc del silenci que semblava exigir la solemnitat de l’espectacle, de la multitud pujava un estrèpit de riallades, xiulets i crits. També com havia dit el comte, era evident que, per a la gent, l’execució només significava el començament del carnaval.

De cop, el soroll va cessar com per encantament, la porta de l’església acabava d’obrir-se.

Primer va aparèixer una confraria de penitents, cada membre de la qual anava cobert de cap a peus amb una túnica només amb forats als ulls i duia un ciri encès a la mà. El cap de la confraria anava al davant.

Darrere dels penitents, caminava un home alt. Anava nu, tret d’uns calçotets al costat esquerre dels quals duia lligat un gran ganivet embeinat, i portava una pesada maça de ferro a l’espatlla. Era el botxí.

Anava calçat amb sandàlies, lligades amb cordes als turmells.

Darrere el botxí, els reus en l’ordre que havien de ser executats, primer Peppino, després Andrea.

Cadascun d’ells, acompanyat de dos sacerdots.

Cap dels dos duia els ulls embenats.

Peppino caminava amb un pas bastant ferm; sens dubte, l’havien avisat del que havien preparat per a ell.

Els capellans sostenien Andrea agafant-lo pels braços.

Tots dos besaven de tant en tant el crucifix que els presentava el confessor.

Només de veure allò, Franz va sentir que les cames li feien figa. Va mirar Albert: estava tan pàl·lid com la camisa que portava, i, maquinalment, va llançar el cigar tot i que solament se n’havia fumat la meitat.

El comte era l’únic que semblava impassible. Encara més: fins i tot una lleugera vermellor semblava voler traspassar-li la lívida pal·lidesa de les galtes.

El nas se li dilatava com el d’una fera que flaira la sang; els llavis, lleugerament separats, deixaven veure les dents blanques, petites i agudes com les d’un xacal.

Tanmateix, a desgrat d’això, la seva cara tenia una expressió de tendresa somrient que Franz no li havia vist mai, i els seus ulls negres, sobretot, eren un prodigi de mansuetud i suavitat.

Mentrestant, els condemnats continuaven caminant cap al patíbul, i, a mesura que avançaven, les seves fesomies resultaven més visibles. Peppino era un xicot ben plantat de vint-i-quatre a vint-i-sis anys, colrat pel sol, de mirada lliure i salvatge. Anava amb el cap alt i semblava flairar el vent per endevinar de quina banda vindria el llibertador.

Andrea era gros i rabassut: el rostre, d’una crueltat abjecta, no permetia endevinar-ne l’edat. Podia tenir uns trenta anys. A la presó, s’havia deixat créixer la barba. El cap li queia sobre una espatlla, les cames se li plegaven. El cos semblava obeir a un moviment maquinal en el qual la voluntat ja no intervenia gens ni mica.

—Em sembla que vostè ens havia anunciat només una execució —digué Franz al comte.

—I li he dit la veritat —va respondre fredament l’altre.

—Tanmateix, hi ha dos condemnats.

—Sí, però, dels dos, un ja frega la mort; a l’altre, en canvi, li queden molts anys de vida.

—Em sembla que, si ha d’arribar la gràcia, no li queda gaire temps.

—Ja arriba, miri —va dir el comte.

En efecte, quan Peppino ja es trobava al peu de la mandaia, un penitent que semblava haver-se retardat, va travessar la barrera dels soldats sense que aquests l’hi impedissin, va acostar-se al president de la confraria i va donar-li un paper plegat en quatre.

La mirada ardent de Peppino no s’havia perdut res d’això. El cap de la confraria va desplegar el paper, va llegir-lo i va aixecar la mà.

—El Senyor sigui beneït i alabada Sa Santedat! —digué en veu alta i clara—. Hi ha gràcia de la vida per a un dels condemnats.

—Gràcia! —va exclamar la gent en un crit unànime—. Hi ha gràcia!

En sentir-ho, va semblar que Andrea revifava i va aixecar el cap.

—¿Gràcia per a qui? —va preguntar.

Peppino va quedar-se immòbil, mut i panteixant.

—Gràcia de la pena de mort per a Peppino, anomenat Rocca Priori —va dir el cap de la confraria.

I va passar el paper al capità que manava els carrabiners, el qual, després de llegir-lo, l’hi tornà.

—Gràcia per a Peppino! —va exclamar Andrea, que havia sortit del tot de l’ensopiment en el qual semblava enfonsat—. ¿Per què gràcia per a ell i no per a mi? Havíem de morir plegats, m’havien promès que ell moriria abans que jo, no teniu dret a fer-me morir sol, no vull morir sol, no vull!

I va desempallegar-se dels braços dels sacerdots, cargolant-se, xisclant, rugint i fent esforços insensats per trencar les cordes que li lligaven les mans.

El botxí va fer un senyal als seus ajudants, que van saltar del patíbul i van apoderar-se del condemnat.

—¿Què passa, doncs? —va preguntar Franz al comte.

Com parlaven en dialecte romà, no ho havia captat prou bé.

—¿Què passa? —va fer el comte—. ¿No ho entén? Doncs, passa que aquest ésser humà que va a morir està furiós perquè el seu semblant no morirà amb ell, i, si el deixaven fer, ell mateix el destrossaria amb ungles i dents abans que deixar-lo gaudir de la vida de la qual ell serà privat. Oh, homes, homes, raça de cocodrils, com diu Karl Moor[54] —va exclamar el comte, aixecant els punys sobre la multitud—, us conec i sé que sempre sou ben dignes de vosaltres mateixos!

En efecte, Andrea i els ajudants del botxí rodaven per la pols, el condemnat continuava cridant:

—Ell ha de morir, vull que mori, no teniu dret a matar-me només a mi!

—Mirin, mirin —va continuar el comte mentre agafava els joves per la mà—, mirin perquè això, a fe meva, és curiós: vet aquí un home que s’havia resignat al seu destí, que es dirigia al patíbul, que anava a morir com un covard, és veritat, però, en fi, sense resistència ni recriminacions, i ¿saben què li donava algunes forces? ¿Saben què el consolava, què el feia agafar-se el suplici amb paciència? Doncs, que un altre compartia la seva angoixa, que un altre anava a morir com ell, que un altre anava a morir abans! Porteu dos bens a la carnisseria, dos bous a l’escorxador, i feu comprendre a un d’ells que el company no morirà: el be belarà d’alegria, el bou mugirà de plaer; però l’home, l’home que Déu va fer a la seva imatge, l’home a qui Déu va imposar com a primera, única i suprema llei, l’amor al proïsme, l’home a qui Déu va donar una veu per expressar el pensament, ¿què farà quan sabrà que el company s’ha salvat? Blasfemar. Honor a l’home, obra mestra de la natura i rei de la creació!

I el comte va esclafir una rialla, però una rialla terrible, que revelava que havia hagut de patir molt per arribar a riure d’aquella manera.

Mentrestant, la lluita continuava, l’espectacle era espantós. Els ajudants pujaven Andrea al patíbul; tothom s’havia posat en contra seva i vint mil veus cridaven alhora: «A mort, a mort!».

Franz va retrocedir, però el comte va agafar-lo pel braç i va retenir-lo a primera fila de la finestra.

—¿Què és això? —va preguntar-li—. ¿Pietat? Doncs, ben fora de lloc, a fe meva! Si vostè sentís udolar un gos rabiós, agafaria l’escopeta, sortiria al carrer i mataria sense misericòrdia ni pensar-s’ho dues vegades la pobra bèstia, que, al capdavall, només seria culpable d’haver estat mossegada per un altre gos i d’haver-s’hi tornat. I vet aquí que vostè sent pietat per un home a qui no ha mossegat cap altre home, que, tanmateix, va matar el seu benefactor, i que ara, quan ja no pot seguir matant perquè té les mans lligades, vol de totes passades veure morir el seu company de captivitat i d’infortuni. No, no, miri, miri!

La recomanació havia esdevingut gairebé inútil, Franz semblava com fascinat per l’horrible espectacle. Els dos ajudants havien pujat el condemnat al patíbul, i allí, a desgrat dels seus esforços, mossegades i crits, l’havien obligat a agenollar-se. Mentrestant, el botxí s’havia col·locat al costat i amb la maça preparada. Va fer un senyal i els ajudants van apartar-se. El condemnat va voler aixecar-se, però, abans que tingués temps de fer-ho, la maça li va caure sobre la templa esquerra. Va sonar un cop sord i esmorteït, la víctima va caure com un bou, de bocaterrosa. Un altre cop va girar-lo de panxa enlaire. Aleshores, el botxí va deixar caure la maça, va desembeinar el ganivet que portava a la cintura, va obrir-li el coll amb només un tall, va pujar-li a sobre del ventre i va començar a trepitjar-lo.

Cada trepitjada feia brollar un raig de sang del coll del condemnat.

Aleshores, Franz no va poder suportar-ho més, va apartar-se de la finestra i va desplomar-se mig desmaiat en una butaca.

Albert, amb els ulls tancats, va continuar dret, però aferrat a les cortines de la finestra.

El comte seguia dret i triomfant com l’àngel malvat.





XXXVII


El carnaval de Roma

Quan Franz es va refer, va veure que Albert es bevia un got d’aigua, que, si havia de jutjar per la blancor de la cara del jove, devia fer-li molta falta, i que el comte es posava la disfressa de pallasso. Va fer, maquinalment, un cop d’ull a la plaça. Tot havia desaparegut: patíbul, botxins, víctimes; només hi quedava la gent, sorollosa, enfeinada, alegre. La campana de Monte Citorio, que només sona per la mort del Papa i quan comença el carnaval, tocava sense descans.

—I bé, ¿què ha passat? —va preguntar Franz al comte.

—Res, absolutament res, com vostè veu, tret que el carnaval ha començat. Disfressem-nos de pressa.

—Efectivament —va dir Franz—, d’aquella horrible escena, només queda el rastre d’un somni.

—Exacte —va dir el comte—, només ha estat un somni, un malson que vostè ha tingut.

—Sí. ¿I el condemnat, però?

—També un somni. La diferència és que ell s’ha quedat adormit i vostè s’ha despertat. ¿Qui pot dir quin dels dos és el privilegiat?

—¿I què ha passat amb Peppino?

—Peppino és un xicot assenyat sense gens d’amor propi, i que, al contrari dels homes que es posen furiosos quan no ens ocupem d’ells, ha quedat encantat de veure que l’atenció general es dirigia al seu company. En conseqüència, ha aprofitat la distracció per esmunyir-se entre la multitud i desaparèixer sense donar ni les gràcies als dignes sacerdots que l’havien acompanyat. Decididament, l’home és un animal d’allò més ingrat i més egoista… Vesteixi’s, però; com pot veure, el senyor de Morcerf li dóna exemple.

En efecte, Albert s’estava posant maquinalment un pantaló de tafetà a sobre del pantaló negre i de les botes de xarol.

—I bé, Albert —va preguntar-li Franz—, ¿té realment ganes de fer bogeries? Respongui’m amb franquesa.

—No, però, de veritat, ara estic content d’haver vist una cosa semblant, i comprenc el que deia el senyor comte: un cop has pogut acostumar-te a un espectacle com aquest, és l’únic que encara pot donar-te emocions.

—Sense comptar que només en aquell moment pots fer estudis de caràcters —va dir el comte—; al primer esglaó del patíbul, la mort t’arrenca la màscara que has portat tota la vida i apareix la cara real. Cal convenir que la d’Andrea no resultava agradable de veure… El fastigós brivall… Vestim-nos, senyors, vestim-nos!

Hauria estat ridícul per part de Franz fer escarafalls i no seguir l’exemple dels companys. Va posar-se, doncs, el vestit i la màscara, que no estava certament més pàl·lida que la cara del jove.

Quan van acabar de vestir-se, van baixar. El carruatge els esperava a la porta, ple de confetti i de poms de flors.

Van afegir-se a la rua.

És difícil fer-se una idea del canvi total que acabava de tenir lloc. En lloc de l’espectacle de la mort, terrible i silenciós, la plaça del Popolo n’oferia un d’orgia sorollosa i folla. Una multitud de màscares vessava per totes bandes: sortien corrents de les portes, es despenjaven de les finestres; acudien carruatges carregats de pierrots, arlequins, dominós, marquesos, trasteverins, grotescos, cavallers, camperols. I tothom cridava, gesticulava, es llançava ous plens de farina, confetti, poms de flors, atacava amb la paraula i amb els projectils amics i desconeguts, sense que ningú tingués dret a enfadar-se ni fes altra cosa sinó riure.

Franz i Albert eren com aquestes persones a les quals, per distreure-les d’una pena violenta, porten a una orgia, i que, a mesura que beuen i s’embriaguen, s’adonen que un vel cada cop més gruixut va separant el passat del present. Continuaven veient, o més aviat sentint el reflex del que havien vist. A poc a poc, però, l’embriaguesa general va apoderar-se d’ells i va semblar-los que la seva raó vacil·lant anava a abandonar-los; experimentaven una estranya necessitat de prendre part en aquell moviment, en aquell soroll, en aquell vertigen. Un grapat de confetti que van llançar a Morcerf des d’un vehicle proper, i que, cobrint-lo de pols, tant a ell com als companys, va causar-li una picor al coll i a tota la part de la cara que no protegia la màscara, com si li haguessin llançat un centenar d’agulles, va acabar d’empènyer-lo a barrejar-se en la lluita general en la qual ja participaven totes les màscares que trobaven. Aleshores va posar-se dret al vehicle, va començar a traure dels sacs grapades d’ous i confits i llançar-los contra els veïns amb tanta força i habilitat com podia.

El combat havia començat. El record del que havien vist feia mitja hora va esborrar-se completament de l’esperit dels joves a causa de la diversió que els proporcionava l’espectacle bigarrat, mogut i boig que presenciaven. Quant al comte de Montecristo, com ja hem dit, no semblava impressionat en cap moment.

Que el lector s’imagini la gran via del Corso, vorejada de punta a punta de palaus de quatre o cinc pisos amb finestres i balcons guarnits amb domassos, ocupats per tres-cents mil espectadors, romans, de la resta d’Itàlia i estrangers vinguts d’arreu del món, i amb totes les aristocràcies, tant les de naixement, com les de fortuna i les de geni, reunides; dones encantadores, que, influïdes també per l’espectacle, s’aboquen a balcons i finestres i llencen sobre els vehicles una calamarsada de confetti; una atmosfera travessada per confetti que baixa i flors que pugen; als carrers, una multitud alegre, incessant, embogida, amb vestits insensats: cols gegantesques que caminen, caps de búfals mugint sobre cossos humans, gossos que semblen caminar amb les potes del davant; una màscara que s’eleva enmig de tot això; una temptació de sant Antoni somiada per Callot[55], una encisadora Astartè a la qual vols seguir però te’n separa una mena de dimonis semblants als dels malsons… Que el lector s’imagini tot això i es farà una pàl·lida idea del carnaval de Roma.

A la segona volta, el comte va fer aturar el vehicle i va demanar permís als companys per abandonar-los, deixant el carruatge a la seva disposició. Franz va aixecar el cap: es trobaven en front del palau Rospoli, i, a la finestra del mig, adornada amb un domàs blanc amb una creu vermella, hi havia un dominó blau, sota el qual Franz va imaginar-se sense esforç la bella grega del teatre Argentina.

—Senyors —va dir el comte, saltant a terra—, quan es cansin de ser actors i vulguin esdevenir espectadors, ja saben que tenen lloc a les meves finestres. Mentrestant, disposin del meu cotxer, del meu carruatge i dels meus criats.

Ens hem descuidat de dir que el cotxer del comte anava vestit molt seriosament amb una pell d’ós negre, semblant a la d’Odry[56] a L’ós i el paixà, i que els dos lacais, drets a la part posterior, duien disfresses verdes de mico, perfectament adaptades a les seves mides, i màscares amb ressorts amb les quals feien ganyotes als vianants.

Franz va donar les gràcies al comte per la seva amabilitat. Pel que feia a Albert, estava coquetejant, cobrint-lo de flors, amb un vehicle ple de camperoles romanes, aturat, com el d’ells, per una de les pauses tan freqüents a les desfilades.

Desgraciadament, la rua va reprendre la marxa i, mentre ells baixaven cap a la plaça del Popolo, el vehicle que havia atret l’atenció d’Albert pujava en direcció al palau Venècia.

—Ah, estimat! —li digué a Franz—. ¿Ho ha vist?

—¿Què?

—Aquella calessa carregada de camperoles romanes.

—No.

—Doncs, bé, estic segur que són unes dones encantadores.

—Quina desgràcia que vagi disfressat, benvolgut Albert —va dir-li Franz—, era el moment de rescabalar-se dels fracassos amorosos que ha patit!

—Oh! —va respondre Albert, mig en broma, mig convençut—. Espero que el carnaval no s’acabarà sense proporcionar-me alguna compensació.

Malgrat les esperances d’Albert, el dia va escolar-se sense cap aventura, tret de dues o tres trobades més amb la calessa de les camperoles romanes. En una d’aquestes ocasions, bé per atzar o per càlcul d’Albert, al jove li va caure la màscara.

Llavors, Albert va llançar a la calessa les flors que li quedaven.

Sens dubte, una de les dones encantadores que Albert endevinava sota les coquetes disfresses de camperola va sentir-se afalagada per la galanteria, perquè, quan el carruatge dels dos amics va tornar a passar al costat del seu, va aviar-hi un pom de violes.

Albert va agafar-lo ràpidament. Com que Franz no tenia cap raó per suposar que era per a ell, va deixar que l’amic se n’apoderés. Albert va posar-se’l victoriosament al trau, i el vehicle va continuar la marxa triomfal.

—Caram! —li digué Franz—. Això és el començament d’una aventura!

—Rigui tant com vulgui, però jo crec que sí. Per tant, no penso treure’m aquest pom.

—I tant, ja ho crec! —va replicar Franz, rient—. És un senyal per identificar-se.

La broma, d’altra banda, va agafar aviat aparença de realitat, perquè, quan Franz i Albert, sempre arrossegats per la rua, va creuar-se de nou amb el carruatge de les contadine, la que havia llançat el pom a Franz va aplaudir quan l’hi va veure al trau.

—Bravo, estimat, bravo! —li digué Franz—. Això comença meravellosament! ¿Vol que me’n vagi si prefereix estar sol?

—No, no forcem les coses. No vull deixar-me enxampar com un babau per una primera demostració, per a una cita sota el rellotge, com diem al ball de l’Òpera. Si la bella camperola vol anar més lluny, ja la retrobarem demà, o més aviat ella ens retrobarà a nosaltres. Si dóna senyals de vida, ja veuré què faig.

—Realment, benvolgut Albert —va dir Franz—, és assenyat com Néstor i prudent com Ulisses, i caldrà que la seva Circe sigui ben hàbil o molt poderosa per transformar-lo en qualsevol mena d’animal.

Albert tenia raó. Sens dubte, la bella desconeguda havia decidit no portar més lluny la intriga aquell dia, perquè, malgrat que els joves van fer unes quantes voltes més, no van tornar a veure la calessa que buscaven amb la mirada; devia haver desaparegut per un dels carrers adjacents.

Aleshores van tornar al palau Rospoli, però el comte també havia desaparegut amb el dominó blau. Les dues finestres adornades amb domassos continuaven ocupades tanmateix per persones invitades, sens dubte, per ell.

La mateixa campana que havia anunciat l’obertura del carnaval va donar el senyal del final de la desfilada. La rua del Corso va trencar-se immediatament i els vehicles van desaparèixer pels carrers transversals.

En aquell moment, Franz i Albert es trobaven davant el carrer de les Marattes. El cotxer va agafar-lo sense dir res, va arribar a la plaça d’Espanya i, després de passar enfront del palau Poli, va aturar-se a l’hotel.

El senyor Pastrini va sortir a rebre els hostes a la porta.

Primer de tot, Franz va preguntar pel comte i va dir que li sabia greu no haver passat a recollir-lo a temps, però Pastrini va tranquil·litzar-lo dient-li que el comte havia demanat un segon vehicle, que havia anat a buscar-lo a les quatre al palau Rospoli. També li havia deixat la clau de la seva llotja del teatre Argentina, encarregant-li que l’oferís, de part seva, als dos amics.

Franz va preguntar a Albert què pensava fer, però aquest havia d’executar grans projectes abans de pensar a anar al teatre; en conseqüència, en lloc de respondre, va preguntar al senyor Pastrini si podia proporcionar-li un sastre.

—¿Un sastre? —va preguntar l’hostaler—. ¿Per fer què?

—Per fer-nos, per demà, vestits de camperol romà tan elegants com sigui possible.

El senyor Pastrini va moure el cap.

—¿Vestits d’avui per demà? —va exclamar—. D’això, se’n diu, i perdonin, excel·lències, un encàrrec a la francesa! Dos vestits! Quan, fins d’aquí a vuit dies, no trobaríem ni un sastre que acceptés cosir sis botons d’una armilla encara que els hi paguessin a un escut la peça!

—¿Aleshores cal renunciar a obtenir els vestits que desitjo?

—No, perquè els aconseguirem fets. Deixi que jo m’ocupi de l’assumpte, i demà, quan es despertin, trobaran una col·lecció de barrets, gecs i calces que els agradarà.

—Estimat —digué Franz a Albert—, confiem en el nostre patró. Ja ens ha demostrat que és home de recursos. Sopem, doncs, tranquil·lament i, després, anem a veure L’italiana en Algeri[57],

—Anem, doncs, a veure L’italiana en Algeri, però, pensi, senyor Pastrini, que, el senyor i jo —va dir Albert mentre assenyalava Franz—, considerem molt important tenir demà els vestits que li hem demanat.

L’hostaler va assegurar-los una última vegada que no havien d’inquietar-se per res i que tindrien el que desitjaven. Tot seguit, Franz i Albert van pujar a treure’s les disfresses de pallasso.

Mentre es treia la seva, Albert va prémer amb molta cura el seu pom de violes, que li serviria per identificar-se l’endemà.

Van seure a taula. Tanmateix, mentre sopaven, Albert no va poder evitar d’observar la notable diferència entre els mèrits respectius del cuiner del senyor Pastrini i el del comte de Montecristo. Malgrat les prevencions que semblava tenir sobre el comte, la veritat va obligar Franz a confessar que la comparació no afavoria gens ni mica al xef de l’hostaler.

A les postres, el criat va preguntar a quina hora volien disposar del cotxe. Albert i Franz van mirar-se, tement, sincerament, resultar indiscrets. El criat ho va comprendre.

—Sa excel·lència el comte de Montecristo —els va dir—, ha donat ordres clares perquè el cotxe es trobés tot el dia al servei de les seves senyories. Poden disposar-ne, doncs, sense por de cometre cap indiscreció.

Els joves van decidir aprofitar fins al final la cortesia del comte i van ordenar que enganxessin mentre ells anaven a canviar-se de roba, substituint la que havien portat durant el dia, una mica arrugada pels nombrosos combats als quals s’havien lliurat, per l’adequada per sortir de nit.

Un cop mudats, van anar al teatre Argentina i van instal·lar-se a la llotja del comte.

Durant el primer acte, la comtessa G*** va entrar a la seva. La primera mirada va ser per al punt on el dia abans havia vist el comte, de manera que va veure Franz i Albert a la llotja del personatge sobre el qual havia expressat, feia vint-i-quatre hores, una opinió tan estranya.

Observava Franz amb tanta insistència amb la ullera de llarga vista, que ell va comprendre que seria una crueltat tardar més estona a satisfer la seva curiositat. Per tant, aprofitant el privilegi concedit als espectadors dels teatres italians, que consisteix a fer de les sales d’espectacles salons de recepció, els dos amics van abandonar la llotja per anar a complimentar la comtessa.

Així que van entrar, la dama va indicar a Franz que ocupés el seient d’honor.

Albert va posar-se darrere.

—I bé —va exclamar la comtessa, gairebé sense donar a Franz temps per seure—, sembla que li corria molta pressa conèixer el nou lord Ruthwen i que s’han fet els millors amics del món!

—Malgrat que no hem arribat a la intimitat recíproca que vostè diu, senyora comtessa —li va respondre Franz—, no puc negar que hem abusat tot el dia de la seva amabilitat.

—¿Què vol dir tot el dia?

—Doncs, això, a fe meva: al matí, hem acceptat dinar amb ell; durant tota la rua hem recorregut el Corso amb el seu cotxe, i ara, al vespre, venim a la seva llotja per veure l’espectacle.

—¿El coneixia, doncs?

—Sí i no.

—¿Què vol dir?

—És una llarga història.

—Que em contarà!

—Li faria massa por.

—Raó de més!

—Esperi almenys que tingui un desenllaç.

—D’acord, m’agraden les històries completes. Mentrestant, expliqui’m com s’han posat en contacte. ¿Qui els ha presentat?

—Ningú. Al contrari, va ser ell que va fer-se presentar a nosaltres.

—¿Quan?

—Ahir a la nit, en separar-me de vostè.

—¿Per mitjà de qui?

—Oh, Déu meu, per l’intermediari més prosaic del món: el nostre hostaler!

—¿S’allotja, doncs, com vostès, a l’hotel de Londres?

—No solament al mateix hotel, sinó al mateix pis.

—¿Com es diu, perquè suposo que deu saber-ne el nom?

—I tant: el comte de Montecristo.

—¿Quin nom és aquest? No pertany a cap llinatge.

—No, és el d’una illa que ell va comprar.

—¿És comte?

—Comte toscà.

—En fi, ens empassarem aquest junt amb els altres —va comentar la comtessa, que pertanyia a una de les famílies més antigues dels voltants de Venècia—. ¿I quina mena d’home és?

—Pregunti-ho al vescomte de Morcerf.

—Ja ho sent, senyor, em remeten a vostè —va dir la comtessa.

—Seríem ben difícils si no el trobéssim encantador, senyora —va respondre Albert—. Un amic de fa deu anys no hauria fet per nosaltres el que ell ha fet, i amb una gràcia, una delicadesa i una cortesia que revelen veritablement un home de món.

—Au —va dir la comtessa, rient—, ara resultarà que el meu vampir no és sinó un nou ric que vol fer-se perdonar els seus milions i que ha adoptat les fesomies de Lara perquè no el confonguin amb el senyor Rothschild. ¿I ella, l’han vist?

—¿Ella? —va preguntar Franz amb un somriure.

—Sí, la bella grega d’ahir.

—No. Em sembla que n’hem sentit el so de la gusla, però ella s’ha mantingut absolutament invisible.

—Quan vostè, Franz, diu invisible —va replicar Albert—, només ho fa per afegir-hi misteri. ¿Qui creu que era, si no, el dominó blau que hi havia a la finestra del domàs blanc?

—¿On era aquesta finestra del domàs blanc? —va preguntar la comtessa.

—Al palau Rospoli.

—¿El comte tenia, doncs, tres finestres al palau Rospoli?

—Sí. ¿Ha passat pel Corso, vostè?

—Sens dubte.

—¿Ha observat dues finestres amb domassos grocs i una amb un de blanc amb una creu vermella? Aquelles tres finestres eren les del comte.

—Ah, caram! Aquest home és, doncs, riquíssim. ¿Saben quant valen tres finestres com aquelles per vuit dies de carnaval i al palau Rospoli, és a dir al millor punt del Corso?

—Dos-cents o tres-cents escuts romans.

—Digui dos mil o tres mil.

—Diable!

—¿Tanta renda li dóna la seva illa?

—La seva illa no dóna ni un sacre.

—¿Per què va comprar-la, doncs?

—Per caprici.

—¿Es, doncs, un original?

—La veritat és que m’ha semblat força excèntric —va dir Albert—. Si visqués a París, si freqüentés els nostres espectacles, jo li diria, amic meu, que és un personatge que vol fer-se l’interessant o un pobre diable fet malbé per la literatura. Aquest matí, ha tingut un parell de sortides dignes de Didier o d’Antony[58].

Aleshores va entrar una visita i, segons el costum, Franz va cedir el lloc al nouvingut. Aquesta circumstància, a més del desplaçament, va fer que canviés el tema de la conversa.

Una hora més tard, els dos amics van tornar a l’hotel. El senyor Pastrini ja s’havia ocupat de les disfresses de l’endemà i els va prometre que quedarien satisfets de la seva intel·ligent activitat.

Efectivament, a les nou del matí, l’hostaler va entrar a l’habitació de Franz amb un sastre carregat amb vuit o deu vestits de camperols romans. Els joves van escollir-ne un parell de semblants i més o menys de la seva talla, van encarregar al senyor Pastrini que fes cosir una vintena de metres de cinta als barrets i que els proporcionés dos dels bonics mocadors de seda amb franges transversals de colors vius, que els homes del poble tenen el costum de cenyir-se a la cintura els dies de festa.

Albert volia veure de seguida com li anava la nova indumentària: jaqueta i calces de vellut blau, mitges brodades, sabates amb sivella i una armilla de seda. El jove, d’altra banda, només podia guanyar amb aquell vestit pintoresc, i, un cop va cenyir-li l’elegant figura, i el barret, lleugerament decantat cap a una banda, va deixar-li caure a l’espatlla cascades de cintes, Franz es va veure obligat a confessar que la roba té molt a veure amb la superioritat física que concedim a certs pobles. Els turcs, tan pintorescos antany amb els seus llargs vestits de colors vius, ¿no resulten ara fastigosos amb redingots blaus botonats i fes grec, que els donen aspecte d’ampolles de vi amb precinte vermell? Franz va felicitar Albert, que, per la seva banda, dret davant del mirall, somreia a la seva imatge amb una cara de satisfacció que no tenia res d’equívoca.

Llavors va entrar el comte de Montecristo.

—Senyors —els va dir—, com que, per agradable que sigui un company de plaer, la llibertat encara ho és més, vinc a dir-los que, avui i els dies següents, deixo a la seva disposició el cotxe que van utilitzar ahir. El nostre hostaler els deu haver dit que jo en tenia tres o quatre a l’hotel, per tant no em deixen sense vehicle: facin-lo servir amb tota llibertat, bé per plaer, bé per als seus afers. El nostre punt de cita, si ens hem de dir alguna cosa, serà el palau Rospoli.

Els joves van voler fer-li alguna observació, però no tenien realment cap raó convincent per refusar un oferiment que, d’altra banda, els resultava agradable. Van acabar, doncs, acceptant.

El comte de Montecristo va quedar-se aproximadament un quart d’hora amb ells, parlant de tot amb una gran facilitat. Com ja hem pogut observar, estava molt al corrent de la literatura de tots els països. Una ullada a les parets del seu saló havia demostrat a Franz i Albert que era un col·leccionista de quadres. Algunes paraules sense pretensions, que havia deixat caure de passada, van evidenciar que les ciències no li eren desconegudes; semblava interessat sobretot per la química.

Els joves no tenien la pretensió de correspondre al dinar que els havia ofert el comte; hauria estat una broma de mal gust oferir-li, en canvi de la seva cuina excel·lent, la molt mediocre del senyor Pastrini. Van dir-l’hi francament i ell va acceptar les excuses tot donant-los a comprendre que apreciava la seva delicadesa.

Albert estava encantat amb les maneres del comte. Només la cultura que demostrava impedia considerar-lo un veritable gentilhome. Sobretot la llibertat de poder disposar totalment del cotxe omplia el jove d’alegria; tenia els seus projectes sobre les gracioses camperoles, i, com que elles s’havien presentat el dia abans amb un vehicle molt elegant, no el disgustava gens ni mica continuar mostrant-se en pla d’igualtat.

A dos quarts de dues, els dos joves van baixar al carrer. Al cotxer i als lacais, se’ls havia acudit posar-se les lliurees sobre les pells d’animals, cosa que els conferia un aspecte encara més grotesc que el dia abans i que va merèixer els elogis de Franz i Albert.

Aquest, d’allò més sentimental, s’havia posat al trau el pom de violes pansides.

Quan va sonar la primera campanada, van posar-se en marxa i van precipitar-se al Corso per la via Vittoria.

A la segona volta, un pom de violes fresques, llançat des d’una calessa carregada de pallasses, va caure a la del comte i va revelar a Albert que, com ell i el seu amic, les camperoles del dia abans també havien canviat de vestit, i que, bé per atzar, bé per un sentiment semblant al que havia empès l’Albert a adoptar per galanteria la disfressa d’elles, les noies havien adoptat la dels joves.

Albert va posar-se les flors fresques en lloc de les pansides, però va conservar aquestes a la mà, i, quan van tornar-se a creuar amb la calessa, se les va acostar amorosament als llavis: una acció que va semblar complaure força no solament a la noia que les hi havia llançat sinó també a les seves boges companyes.

La jornada no va ser menys animada que la del dia abans, fins i tot és probable que un observador profund hauria constatat un augment del xivarri i l’alegria. Van veure el comte un instant a la finestra, però, quan van tornar a passar, ja havia desaparegut.

No cal dir que l’intercanvi de coqueteries entre Albert i la pallassa dels poms de violetes va durar tota la rua.

Al vespre, quan van tornar a l’hotel, Franz va trobar-hi una carta de l’ambaixada; li anunciaven que tindria l’honor de ser rebut per Sa Santedat. Cada cop que havia anat a Roma fins aleshores, havia sol·licitat i obtingut el mateix favor, i, tant per religió com per agraïment, no havia volgut fer estada a Roma sense anar a retre un respectuós homenatge a un dels successors de sant Pere que ha donat el rar exemple de totes les virtuts.

Aquell dia, per tant, no calia ni pensar en el carnaval, perquè, malgrat la bondat amb la qual envolta la seva grandesa, tothom s’inclina sempre amb un respecte ple de profunda emoció davant l’ancià noble i sant anomenat Gregori XVI.

En sortir del Vaticà, Franz va tornar directament a l’hotel, evitant fins i tot de passar pel Corso. S’emportava de la visita un tresor de pensaments piadosos i hauria estat una profanació posar-los en contacte amb les folles alegries de la mascarada.

A un quart menys cinc de sis, va tornar Albert. Estava d’allò més content; la pallassa s’havia tornat a vestir de camperola i, quan la seva calessa es creuava amb la d’Albert, s’havia aixecat la màscara.

Era encantadora.

Franz va felicitar ben sincerament Albert, i aquest va rebre els compliments com si se li deguessin. Per certs detalls d’elegància inimitable, deia, s’havia adonat que la bella desconeguda devia pertànyer a la més alta aristocràcia.

Estava decidit a escriure-li l’endemà.

Mentre rebia la confidència, Franz va observar que Albert semblava voler-li demanar alguna cosa, però que no gosava decidir-se a fer-ho. Per aplanar-li el camí, va insistir en els compliments i li digué que estava disposat a fer tots els sacrificis al seu abast en profit de la seva felicitat. Albert només va fer-se pregar l’estona exigida per una cortesia amistosa, i, finalment, va confessar a Franz que li faria un favor si, l’endemà, li deixava la calessa a ell sol.

Albert atribuïa a l’absència de l’amic el fet que la bella camperola hagués tingut la gran amabilitat d’aixecar-se la màscara.

Es comprèn que Franz no fos tan egoista com per interrompre una aventura que prometia resultar alhora tan agradable per a la curiositat d’Albert com afalagadora per al seu amor propi. Coneixia prou la perfecta indiscreció del seu digne amic per estar segur que el tindria al corrent dels més petits detalls de la seva bona fortuna; i, com que ell mateix, després de dos o tres anys de recórrer Itàlia en totes direccions, mai no havia tingut la sort ni d’encetar una intriga semblant pel seu propi compte, no el molestava gens ni mica saber com es desenvolupaven les coses.

Va prometre, doncs, a Albert, que, l’endemà, s’acontentaria mirant l’espectacle des de les finestres del palau Rospoli.

Efectivament, el dia següent, va limitar-se a veure passar Albert una vegada darrere l’altra. L’amic duia un pom de flors enorme, que devia ser el portador de la seva carta d’amor. La probabilitat va esdevenir certesa quan Franz va veure el pom, identificable per un cercle de camèlies blanques, entre les mans d’una encantadora pallassa vestida de setí rosa.

Per tant, al vespre, allò no era alegria, era el deliri. Albert no dubtava que la bella desconeguda li respondria per la mateixa via. Franz va avançar-se al seu desig i li va dir que el xivarri el cansava i que havia decidit dedicar tot el dia següent a revisar el seu àlbum i prendre notes.

D’altra banda, Albert no s’havia equivocat en les previsions: l’endemà, Franz va veure’l entrar d’un salt a la seva cambra, agitant triomfalment un full de paper que agafava per un cantó.

—¿Què? —va fer—. ¿M’equivocava?

—¿Ha respost? —va preguntar Franz.

—Llegeixi.

Va dir-ho en un to impossible de descriure. Franz va agafar la carta i va llegir:

Dimarts, a les set del vespre, baixi del cotxe en front de la via Pontefici i segueixi la camperola romana que li agafarà el moccoletto. Quan arribi al primer esglaó de l’església de San Giacomo, prengui la precaució, a fi que ella el pugui reconèixer, de lligar-se una cinta rosa a l’espatlla de la disfressa de pallasso.

Fins aleshores, no em tornarà a veure.

Constància i discreció.



—I bé —va dir Albert a Franz, quan aquest va acabar-ne la lectura—, ¿què en pensa, benvolgut amic?

—Penso que la cosa agafa tot l’aspecte d’una aventura molt agradable.

—Aquesta és també la meva opinió, i temo que vostè haurà d’anar sol al ball del duc de Bracciano.

Franz i Albert havien rebut aquell mateix matí una invitació cadascú del cèlebre banquer romà.

—Vagi amb compte, estimat Albert —li digué Franz—, tota l’aristocràcia serà a casa del duc, i, si la bella desconeguda és realment de l’aristocràcia, no podrà evitar d’anar-hi.

—Tant si es presenta com si no, mantinc la meva opinió sobre ella —va replicar Albert—. ¿Ha llegit la nota?

—Sí.

—¿Ja sap la pobra instrucció que reben a Itàlia les dones del mezzo cito?

(Anomenen així la burgesia).

—Sí.

—Doncs, bé, rellegeixi la nota, examini la lletra i busqui-m’hi una falta de llengua o d’ortografia.

Efectivament, la lletra era encantadora i l’ortografia irreprotxable.

—És un predestinat —va dir Franz a Albert, tornant-li la carta per segona vegada.

—Burli-se’n tant com vulgui, faci-hi broma fins que es cansi —va replicar Albert—, estic enamorat.

—Oh, Déu meu, vostè m’espanta! —va exclamar Franz—. Ja veig que no solament aniré sol al ball del duc de Bracciano sinó que podria ser que també tornés sol a Florència.

—El fet és que, si la meva desconeguda és tan amable com bonica, ja li dic a vostè que em quedaré a Roma sis setmanes com a mínim. Adoro Roma i sempre he tingut molt d’interès per l’arqueologia.

—Caram, amb una aventura o dues com aquesta, no descarto veure’l membre de l’Acadèmia de les Inscripcions i Belles Lletres.

Sens dubte, Albert es disposava a discutir seriosament els seus drets al seient acadèmic, però van anunciar-los que havien servit el dinar. I, en el cas d’Albert, l’amor no estava renyit amb la gana. Va afanyar-se, doncs, igual que el seu amic, a entaular-se, ajornant, en tot cas, la discussió per després de l’àpat.

Acabat el dinar, van anunciar-los la visita del comte de Montecristo. Feia dos dies que no el veien. Un assumpte n’havia reclamat la presència a Cività Vecchia. Se n’havia anat la tarda abans i només feia una hora que havia tornat.

El comte va estar encantador. Bé perquè es controlava, bé perquè l’ocasió no li feia vibrar fibres doloroses, que, en altres circumstàncies, havien provocat paraules amargues, va comportar-se més a o menys com tothom. Aquell home era un veritable enigma per a Franz. El comte no podia dubtar que el jove viatger no l’hagués reconegut, i, tanmateix, ni una sola paraula de la seva boca semblava indicar que recordés haver-lo vist abans en algun lloc. Per la seva banda, a pesar de les ganes que tenia d’al·ludir a la primera entrevista, el temor de ser desagradable amb un home tan generós amb ells, feia que Franz es retingués. Va continuar, doncs, tan reservat com ell.

El comte havia sabut que els dos amics havien volgut agafar una llotja al teatre Argentina i que els havien respost que ja eren totes llogades.

En conseqüència, els portava la clau de la seva. Aquest era almenys el pretext de la visita.

Franz i Albert van posar-hi algunes pegues, al·legant el temor que ell es privés de la llotja, però el comte els va respondre que, com que anava aquell vespre al teatre Palli, si ells no l’aprofitaven, no l’ocuparia ningú i seria una llàstima.

Això va decidir-los a acceptar.

Franz s’havia acostumat a poc a poc a la pal·lidesa del comte, que l’havia sobtat tant la primera vegada que l’havia vist. No podia estar-se de fer justícia a la bellesa del seu cap sever, la pal·lidesa del qual n’era l’únic defecte o potser la qualitat principal. Veritable heroi de Byron, Franz no podia, no direm veure’l sinó ni solament pensar-hi, sense imaginar-se aquella cara taciturna sobre les espatlles de Manfred o sota el barret de Lara. Al front, ostentava l’arruga que delata la presència contínua d’un pensament amarg; els ulls ardents eren dels que llegeixen al fons de l’ànima dels altres, i tenia la boca altiva i burleta que dóna a les paraules que pronuncia aquest caràcter particular que fa que quedin gravades profundament a la memòria dels qui les escolten.

El comte ja no era de la primera volada, tenia almenys quaranta anys, i, tanmateix, es comprenia perfectament que estava fet per guanyar la partida a tots els joves amb els quals es trobés. En realitat, per arrodonir-ne la semblança amb els herois de ficció del poeta anglès, semblava tenir el do de la fascinació.

Albert no parava de parlar sobre la felicitat que havia significat per a ell i Franz trobar un home semblant. Franz es mostrava menys entusiasta, però no deixava de rebre la influència que l’home superior exerceix sobre l’esperit dels qui l’envolten.

Pensava en el projecte d’anar a París, del qual el comte havia parlat dues o tres vegades, i Franz no dubtava que, amb el seu caràcter excèntric, el seu rostre tan característic i la seva fortuna colossal, hi produiria un efecte extraordinari.

Tanmateix, no desitjava trobar-se a París quan el comte hi anés.

La vetllada va transcórrer com és costum als teatres italians: la gent no escolta els cantants, però es visita i fa conversa. La comtessa G*** volia parlar del comte, però Franz va anunciar-li que li havia d’explicar una cosa molt més recent. I, a desgrat de les demostracions de falsa modèstia d’Albert, va contar a la dama el gran esdeveniment que, des de feia tres dies, constituïa la preocupació principal dels dos amics.

I com que aquestes intrigues no són rares a Itàlia, almenys si hem de creure els viatgers, la comtessa no va mostrar-se gens incrèdula i va felicitar Albert sobre els inicis d’una aventura que prometia tenir un final tan satisfactori.

Van acomiadar-se amb la promesa de tornar-se a trobar al ball del duc de Bracciano, al qual tota Roma estava invitada. La dama del pom de violes va mantenir la seva promesa: ni l’endemà ni l’altre va donar senyals de vida.

Finalment, va arribar el dimarts, l’últim i el més sorollós dels dies de carnaval. Aquell dia, els teatres obren a les deu del matí perquè, a les vuit del vespre, comença la quaresma. Dimarts, tothom que, per manca de temps, de diners o d’entusiasme, no ha participat en les festes precedents, es deixa arrossegar per l’orgia i afegeix la seva part de soroll i moviment al moviment i al xivarri general.

Des de les dues fins a les cinc, Franz i Albert van participar a la rua, van intercanviar grapats de confetti amb els carruatges de la fila oposada i els vianants que circulaven entre les potes dels cavalls i les rodes dels vehicles sense que hi hagués ni un sol accident, ni una sola discussió, ni una sola baralla enmig de l’horrorós tumult. En aquest aspecte, els italians són una gent excel·lent. Per a ells, les festes són veritables festes. L’autor d’aquesta història, que ha viscut a Itàlia cinc o sis anys, no recorda haver vist cap solemnitat alterada pels incidents que sempre serveixen de corol·lari als nostres.

Albert triomfava amb la disfressa de pallasso. Duia penjada a l’espatlla una cinta rosa que li queia fins a les sofrages. Perquè ningú no el prengués per Franz, aquest havia conservat el vestit de camperol romà.

Com més avançava el dia, més intens esdevenia el tumult. En aquells carrers, en aquells vehicles, en aquelles finestres, no quedava ni una boca muda, ni un braç ociós: allò era veritablement una tempesta humana, constituïda per un tro de crits i una calamarsada de confetti, poms, ous, taronges i flors.

A les tres, un redoblament de tambors a la plaça del Popolo i al palau Venècia alhora, que amb prou feines se sentia enmig de l’horrible tumult, va anunciar que les curses anaven a començar.

Les curses, com els muccoletti, són un dels episodis característics dels últims dies de carnaval. Així que van sonar els tambors, els vehicles van trencar les files i cadascun d’ells va refugiar-se al carrer transversal més pròxim al lloc on es trobava en aquell instant.

D’altra banda, les evolucions es fan amb una habilitat inconcebible i una rapidesa meravellosa, i tot això sense que la policia hagi de preocupar-se gens ni mica d’assignar a cadascú el seu lloc ni d’indicar-li el camí.

Els vianants van collar-se contra les parets dels palaus, i, a continuació va ressonar un gran estrèpit de cavalls i de beines de sabre.

Un escamot de carrabiners de quinze de front cavalcava al galop i tot a l’ample del Corso, escombrant-lo per deixar lloc als cavalls. Quan l’escamot va arribar al palau Venècia, el redoblament d’una altra bateria de tambors va anunciar que el carrer havia quedat lliure.

Gairebé al mateix instant, enmig d’un clamor immens, universal, inaudit, es va veure passar com ombres set o vuit cavalls sense genet, excitats pels crits de tres-centes mil persones i pels cascavells que duien al llom. Després, el canó del Castel Sant’Angelo va disparar tres vegades per anunciar que havia guanyat el cavall número tres.

Immediatament, sense cap altre senyal, els vehicles van tornar a posar-se en moviment, refluint al Corso com torrents desbordats, que, continguts un moment, es llancen de nou tots alhora al llit del riu que alimenten. I l’onada immensa va prosseguir, més ràpida que mai, el seu curs entre les dues ribes de granit.

Un element més de soroll i moviment va afegir-se a la multitud: els venedors de moccoli acabaven d’entrar en escena.

Els moccoli o moccoletti són espelmes de grandària variable, des del ciri pasqual fins a la candela, que provoquen dues preocupacions oposades entre els actors de la gran escena amb la qual s’acaba el carnaval romà: primera, conservar encès el propi moccoletto, i segona, apagar els dels altres.

Amb el moccoletto passa com amb la vida: l’home només ha trobat fins ara una manera de transmetre-la, i li ve de Déu.

Ha descobert, però, mil maneres de treure-la. Tanmateix, és veritat que el diable l’ha ajudat una mica en aquesta suprema operació.

El moccoletto s’encén acostant-li una flama qualsevol.

¿Qui serà, però, capaç de descriure els mil sistemes inventats per apagar-lo: les manxes gegantesques, els apagallums monstruosos, els ventalls sobrehumans?

Tothom va afanyar-se, doncs, a comprar moccoletti, Franz i Albert igual que els altres.

La nit s’acostava ràpidament, i ja, al crit de Moccoli!, repetit per les veus estridents d’un miler de venedors, dos o tres estels van començar a brillar per sobre de la multitud. Va ser com un senyal. Deu minuts més tard, van espurnejar cinquanta mil llums, que baixaven del palau Venècia a la plaça del Popolo, i pujaven de la plaça del Popolo al palau Venècia.

Hauríeu dit que era la festa dels focs follets.

És impossible fer-se’n una idea si no s’ha vist.

Imagineu-vos que les estrelles es desprenen del cel i es barregen a la terra en una dansa insensata.

Això acompanyat d’uns crits com mai unes orelles humanes han sentit en cap altra banda de la superfície del globus.

És sobretot en aquest moment quan desapareixen les diferències socials.

El camàlic s’ajunta amb el príncep, el príncep amb el trasteverí, el trasteverí amb el burgès, tothom bufant, apagant, tornant a encendre. Si Èol aparegués en aquell moment, seria proclamat rei dels moccoli, i Aquiló, príncep hereu de la corona.

La cursa boja i flamejant va durar aproximadament dues hores. El Corso es trobava il·luminat com a ple dia, les fesomies dels espectadors es distingien fins al tercer o el quart pis dels palaus.

Albert es treia el rellotge cada cinc minuts; finalment, les manetes van assenyalar les set.

Els dos amics es trobaven justament en front de la via Pontefici. Albert va saltar de la calessa amb el moccoletto a la mà.

Dues o tres màscares se li van voler acostar per apagar-l’hi o agafar-l’hi, però, com a hàbil boxejador que era, Albert va enviar-los rodolant l’un darrere l’altre a deu passes d’ell mentre es dirigia a l’església de San Giacomo.

Els esglaons es trobaven atapeïts de curiosos i de màscares que lluitaven per prendre’s les espelmes de les mans. Franz seguia Albert amb la mirada i el va veure posar el peu al primer esglaó. Gairebé al mateix moment, una màscara que portava el vestit, ben conegut, de la camperola del pom de flors, va allargar el braç i li va agafar el moccoletto sense que ell oferís cap mena de resistència.

Franz era massa lluny per sentir el que van dir-se. Sens dubte, però, les paraules no tenien res d’hostil perquè va veure com tots dos s’allunyaven de bracet.

Va seguir-los una estona a través de la multitud, però els va perdre de vista a la via Macello.

De cop va sonar la campana que anuncia la fi del carnaval, i, de sobte, els moccoli van apagar-se com per art d’encantament. Semblava que una sola i immensa bufada de vent ho hagués aniquilat tot.

Franz va trobar-se en la fosca més profunda.

Els crits van cessar alhora, com si la forta ventada que havia apagat els llums s’hagués emportat al mateix temps el soroll.

Només ressonaven les rodes de les carrosses que tornaven les màscares a casa; solament es veien les escasses llums que brillaven darrere les finestres.

El carnaval s’havia acabat.





XXXVIII


Les catacumbes de Sant Sebastià

Potser Franz no havia experimentat en sa vida una impressió tan brusca, un pas tan ràpid de l’alegria a la tristesa, com en aquell instant. Semblava que Roma, sota la bufada màgica d’algun dimoni de la nit, acabava de transformar-se en una vasta tomba. Per un atzar que encara feia més intenses les tenebres, la lluna, minvant, no havia de sortir fins a les onze de la nit. Els carrers que el jove recorria es trobaven, doncs, en la foscor més profunda. D’altra banda, el trajecte era curt; al cap de deu minuts, el seu cotxe, o més aviat el del comte, va aturar-se davant l’hotel de Londres.

El sopar esperava, però, com que Albert havia previst que no tornaria tan aviat, Franz va seure a taula sense ell.

El senyor Pastrini, acostumat a veure’ls menjar plegats, va informar-se sobre les causes de l’absència d’Albert, però Franz va limitar-se a respondre que l’amic havia rebut una invitació feia un parell de dies i hi havia anat. L’extinció sobtada dels moccoletti, la foscor que havia reemplaçat la llum, i el silenci que havia succeït al soroll, havien produït a Franz una certa tristesa no pas exempta d’inquietud. Va sopar, doncs, molt silenciosament malgrat l’oficiosa sol·licitud de l’hostaler, que va entrar dos o tres cops per preguntar-li si necessitava res.

Franz havia decidit esperar Albert tant com fos possible. Va demanar, doncs, el cotxe per a les onze i va pregar al senyor Pastrini que, si Albert apareixia a l’hotel per algun motiu, l’avisés immediatament. Com que, a les onze, el company no s’havia presentat, Franz va mudar-se i va sortir després de dir a l’hostaler que anava a passar la vetllada a la mansió del duc de Bracciano.

La casa del duc de Bracciano és una de les més encantadores de Roma. La duquessa, una de les últimes descendents dels Colonna, en fa els honors d’una manera perfecta: el resultat és que les seves festes són cèlebres a Europa. Franz i Albert havien arribat a Roma amb cartes de recomanació per al duc, que el primer que va fer va ser preguntar-li què s’havia fet del seu company de viatge. Franz li va respondre que Albert l’havia deixat quan anaven a apagar-se els moccoli i que l’havia perdut de vista a via Macello.

—¿Aleshores no ha tornat? —va preguntar el duc.

—L’he estat esperant fins ara —va respondre Franz.

—¿Sap a on anava?

—No exactament. Tanmateix, crec que era una mena de cita.

—Diable! —va exclamar el duc—. És un mal dia, o més aviat una mala nit, per fer tard, ¿no és així, senyora comtessa?

Aquestes últimes paraules anaven adreçades a la comtessa G***, que acabava d’arribar i es passejava de bracet amb el senyor Torlonia, germà del duc.

—Al contrari, és una nit encisadora —va respondre la comtessa—, i els qui són aquí només es queixaran d’una cosa: que s’acabarà massa aviat.

—No parlo de les persones que es troben aquí —va dir el duc, somrient—. L’únic perill que corren és que els homes s’enamorin de vostè i les dones es posin malaltes de gelosia en veure-la tan bella; parlo dels qui volten pels carrers de Roma.

—Déu meu —va fer la comtessa—, ¿i qui volta pels carrers de Roma a aquestes hores si no és per venir al ball?

—El nostre amic Albert de Morcerf, senyora comtessa, que m’ha deixat cap a les set de la tarda per seguir una desconeguda —va dir Franz—, i al qual no he tornat a veure.

—¿Què diu? ¿I no sap on és?

—No en tinc ni idea.

—¿Anava armat?

—Va disfressat de pallasso.

—Vostè coneix Roma millor que ell —digué el duc a Franz—, no hauria hagut de deixar-lo marxar.

—Oh! Hauria estat tan inútil com intentar aturar el cavall número tres, que ha guanyat el premi de la cursa —va respondre Franz—. A més, ¿què volen que li passi?

—Vagi a saber! La nit és molt fosca i el Tíber és molt a prop de via Macello.

Franz va sentir un calfred en veure que el duc i la comtessa compartien la seva pròpia inquietud.

—He dit a l’hostaler que tindria l’honor de passar la vetllada a casa de vostè, senyor duc —digué Franz—, i vindran a avisar-me quan Albert torni.

—Miri —va fer el duc—, em sembla que, precisament, un dels meus criats l’està buscant.

El duc no s’equivocava. En veure Franz, el criat se li va acostar.

—Excel·lència —li digué—, el propietari de l’hotel de Londres l’avisa que un home l’espera allí amb una carta del vescomte de Morcerf.

—¿Amb una carta del vescomte?

—Sí.

—¿I qui és aquest home?

—Ho ignoro.

—¿Per què no ha vingut a portar-me-la aquí?

—El missatger no m’ha donat cap explicació.

—¿I on és el missatger?

—Se n’ha anat així que m’ha vist entrar a la sala de ball per avisar-lo, a vostè.

—Oh, Déu meu! —va exclamar la comtessa—. Vagi-hi ara mateix! Pobre xicot, potser ha tingut un accident.

—Corro cap allà —va dir Franz.

—¿Ens tornarem a veure perquè ens doni notícies? —va preguntar la comtessa.

—Sí, si la cosa no és greu. En cas contrari, no puc respondre del que faré.

—En tot cas, sigui prudent —va dir la comtessa.

—Oh, estigui tranquil·la!

Franz va agafar el barret i va sortir corrents. Havia acomiadat el cotxe donant-li l’ordre que tornés a recollir-lo a les dues. Sortosament, però, el palau Bracciano, que dóna per una banda al Corso, i, per l’altra a la plaça dels Sants Apòstols, es troba amb prou feines a deu minuts a peu de l’hotel de Londres. Quan s’acostava a l’hotel, va veure un home dret al mig del carrer; no va dubtar ni un moment que no fos el missatger d’Albert. Com Franz, també portava un abric llarg. S’hi va acostar, però, davant la seva gran sorpresa, va ser l’altre qui va parlar primer.

—¿Què vol de mi, excel·lència? —va preguntar mentre reculava una passa, com si volgués mantenir-se en guàrdia.

—¿No és vostè qui em porta una carta del vescomte de Morcerf?

—¿S’allotja a l’hotel de Pastrini, excel·lència?

—Sí.

—¿És el company de viatge del vescomte, excel·lència?

—Sí.

—¿Com es diu, excel·lència?

—Sóc el baró Franz d’Épinay.

—Aleshores, aquesta carta li va adreçada, excel·lència.

—¿Cal una resposta? —va preguntar Franz, agafant-li la carta de les mans.

—Sí, almenys el seu amic l’espera.

—Pugi a la meva habitació i l’hi donaré.

—Prefereixo esperar aquí —va respondre, rient, el missatger.

—¿Per què?

—Ho entendrà quan haurà llegit la carta.

—¿Aleshores tornaré a trobar-lo aquí?

—Sense cap mena de dubte.

Franz va entrar. A l’escala, va ensopegar el senyor Pastrini.

—¿I bé? —va preguntar-li aquest.

—¿I bé què?

—Ha vist l’home que volia parlar amb vostè de part del seu amic?

—Sí, l’he vist i m’ha donat aquesta carta —li va respondre Franz—. Si us plau, faci portar llum a la meva habitació.

L’hostaler va ordenar un criat que precedís Franz amb una espelma. El jove havia trobat el senyor Pastrini molt esverat i això encara li havia fet venir més ganes de llegir la nota d’Albert. Així que van encendre l’espelma, s’hi va acostar i va desplegar el paper. La carta havia estat escrita i signada per Albert. Franz estava tan lluny d’esperar-se’n el contingut que va haver-la de llegir dues vegades.

Vet aquí la seva reproducció textual:

Benvolgut amic, tan aviat com rebi la present, faci’m el favor d’agafar la lletra de crèdit de la meva cartera, que trobarà al calaix quadrat del secreter. Si no n’hi ha prou, afegeixi-hi la seva. Vagi a la casa Torlonia, tregui immediatament quatre mil piastres i doni-les al portador. És urgent que em faci arribar aquesta suma sense cap retard.

No insisteixo més perquè compto amb vostè com vostè podria comptar amb mi.

P.S. I believe now to italian banditti[59].

El seu amic,

ALBERT DE MORCERF.



A sota, una altra mà havia escrit unes quantes paraules en italià:

Se alle sei de la mattina le quattro mila piastre non sono nelle mie mani, alle sette el conte Alberto avra cessato di vivere[60].

LUIGI VAMPA.



La segona signatura ho explicava tot, i Franz va comprendre la reticència del missatger a pujar: el carrer li semblava més segur que l’habitació de Franz. Albert havia caigut en poder del famós cap de bandolers en l’existència del qual havia refusat creure durant tant de temps.

No podia badar. Va córrer al secreter, va obrir-lo. Al calaix indicat va trobar la cartera i, a la cartera, la lletra de crèdit per una suma de sis mil piastres. Albert, però, ja n’havia gastat tres mil. Quant a Franz, no tenia cap lletra de crèdit. Com que vivia a Florència i havia vingut a Roma només per set o vuit dies, havia agafat un centenar de lluïsos dels quals, a tot estirar, li’n quedaven cinquanta.

Per reunir la suma demanada, necessitava set-centes o vuit-centes piastres més. També era veritat que, en un cas com aquell, Franz podia comptar amb l’amabilitat dels senyors Torlonia.

Es disposava, doncs, a tornar al palau Bracciano sense perdre un instant, quan, de cop, se li va acudir una idea lluminosa.

Va pensar en el comte de Montecristo. Franz anava a ordenar que cridessin el senyor Pastrini quan el va veure aparèixer en persona al llindar de la porta.

—¿Sap si el comte és al seu apartament, benvolgut senyor Pastrini? —va preguntar-li vivament.

—Sí, excel·lència, acaba de tornar.

—¿Ha tingut temps de ficar-se al llit?

—Ho dubto.

—Aleshores, si us plau, truqui a la seva porta i demani-li permís de part meva per anar a veure’l.

El senyor Pastrini va afanyar-se a seguir les instruccions que li donaven; cinc minuts més tard va tornar.

—El comte l’espera, excel·lència.

Franz va travessar el replà, un criat va introduir-lo a l’apartament del comte. Aquest es trobava en un petit gabinet envoltat de divans, que el jove encara no havia vist. Va sortir a rebre’l.

—I bé —va preguntar-li—, ¿quin bon vent el porta en aquestes hores a casa meva? ¿No deu venir a demanar-me que sopem plegats, per casualitat? Seria ben amable per part seva.

—No, vinc a parlar-li d’un assumpte greu.

—¿D’un assumpte? —va preguntar-li el comte, adreçant-li la profunda mirada que li era habitual—. ¿I de quin assumpte es tracta?

—¿Ens trobem sols?

El comte va anar fins a la porta i va tornar.

—Absolutament sols —va dir.

Franz li va ensenyar la carta d’Albert.

—Llegeixi.

El comte va fer-ho.

—Ah, ah! —va exclamar.

—S’ha adonat del post scriptum?

—Sí, perfectament:

Se alle sei de la mattina le quattro mila piastre non sono nelle mie mani, alle sette el conte Alberto avra cessato di vivere.

LUIGI VAMPA.



—¿Què me’n diu? —va preguntar Franz.

—¿Té la suma que li han demanat?

—Em falten vuit-centes piastres.

El comte va anar al seu secreter, va obrir-lo i va estirar un caixó ple d’or.

—¿Espero que no m’ofendrà adreçant-se a una altra persona que no sigui jo?

—Ja veu que he vingut directament a veure’l —va respondre Franz.

—I jo l’hi agraeixo. Agafi —i va fer un senyal a Franz perquè tragués del caixó el que necessités.

—¿És realment necessari enviar aquesta suma a Luigi Vampa? —va preguntar ei jove mirant al seu torn de fit a fit el comte.

—Diable! Vostè mateix, el post scriptum és ben precís.

—Em sembla que, si vostè volgués ocupar-se’n, trobaria la manera de simplificar molt la negociació —digué Franz.

—¿Quina manera? —va preguntar, sorprès, el comte.

—Per exemple, si anéssim a veure Luigi Vampa plegats, estic segur que no ens refusaria la llibertat d’Albert.

—¿A mi? ¿Quina influència vol que tingui jo sobre aquest bandoler?

—¿No acaba de prestar-li un servei dels que no s’obliden?

—¿Quin?

—¿No acaba de salvar la vida a Peppino?

—Ah, ah! ¿Qui l’hi ha dit, això?

—¿Què n’ha de fer? Ho sé.

El comte va quedar-se una estona silenciós i amb les celles arrufades.

—¿Vostè m’acompanyaria si anava a trobar Vampa?

—Sempre que la meva companyia no li resultés massa desagradable.

—Bé, d’acord. Fa bon temps, i un passeig pel camp dels voltants de Roma ens ha de provar per força.

—¿Hem d’agafar armes?

—¿Per fer què?

—¿Diners?

—No cal. ¿On és l’home que ha portat la carta?

—Al carrer.

—¿Espera la resposta?

—Sí.

—Hem de saber una mica on anem, vaig a cridar-lo.

—És inútil, no ha volgut pujar.

—A l’habitació de vostè, potser no, però no posarà problemes per fer-ho a casa meva.

El comte va acostar-se a la finestra del gabinet que donava al carrer i va xiular d’una manera especial. L’home de l’abric va separar-se de la paret i va avançar fins al mig del carrer.

—Salite![61] —va dir el comte en el mateix to que hauria emprat per donar una ordre al seu criat. El missatger va obeir a l’instant, sense vacil·lar, fins i tot amb pressa. Va pujar els quatre esglaons de l’escalinata, va entrar a l’hotel i, cinc segons més tard, era a la porta del gabinet.

—Ah! ¿Ets tu, Peppino? —va dir el comte.

Peppino, però, en lloc de respondre, va agenollar-se, va agafar una mà del comte i va besar-l’hi diverses vegades.

—Ah, ah! Encara no has oblidat que vaig salvar-te la vida! És ben estrany perquè ja fa vuit dies de tot allò.

—No, excel·lència, no ho oblidaré mai —va respondre Peppino en un to d’agraïment profund.

—Això de mai és massa temps! Però, en fi, ja és molt que t’ho creguis. Aixeca’t i respon.

Peppino va adreçar una mirada inquieta a Franz.

—Oh, pots parlar davant de sa excel·lència, és amic meu —va dir el comte, i va afegir en francès, dirigint-se a Franz—: permeti’m que li doni aquest títol, és necessari perquè aquest home agafi confiança.

—Pot parlar davant meu —digué Franz a Peppino—, sóc amic del comte.

—Molt bé —li va respondre aquest i després va adreçar-se al comte—: pregunti, excel·lència, i jo respondré.

—¿Com ha caigut el vescomte Albert en poder de Luigi?

—La calessa del francès, excel·lència, va creuar-se diverses vegades amb la de Teresa.

—¿L’amant del capità?

—Sí. El francès se la mirava amb interès i Teresa es divertia responent-li; el francès va llançar-li poms de flors i ella li va tornar la finesa; tot això, és clar, amb el consentiment del capità, que anava a la mateixa calessa.

—¿Què? —va exclamar Franz—. ¿Luigi Vampa anava a la calessa de les camperoles romanes?

—Era ell qui la conduïa, disfressat de cotxer —va respondre Peppino.

—¿I després? —va preguntar el comte.

—Doncs, bé, després el francès va treure’s la màscara. Teresa, sempre amb el consentiment del capità, va fer el mateix. El francès va demanar-li una cita i Teresa l’hi va concedir. El que ha passat, però, és que, a les escales de l’església de San Giacomo, hi havia Beppo en lloc de Teresa.

—¿Què diu? —el va interrompre Franz un altre cop—. ¿Que la camperola que li ha pres el moccoletto…?

—És un noi de quinze anys —va respondre Peppino—. Tanmateix, haver estat ensarronat per aquest ganàpia no és cap vergonya per al seu amic. Beppo n’ha enxampat molts d’altres.

—¿I Beppo l’ha portat fora de les muralles? —va preguntar el comte.

—Exactament. Una calessa esperava al final de via Macello. Beppo hi ha pujat, ha invitat el francès a seguir-lo i aquest no s’ho ha fet repetir. D’allò més galant, ha ofert la dreta a Beppo i ha segut al seu costat. Beppo li ha dit que anava a portar-lo a una vil·la situada a una llegua de Roma. El francès ha assegurat que aniria a l’altra punta del món. Immediatament, el cotxer ha tirat carrer de Rippetta amunt fins a la porta de San Paolo. Quan havien fet dues-centes passes pel camp, com que el francès es tornava massa atrevit, a fe meva, Beppo li ha posat un parell de pistoles al coll. El cotxer ha parat la calessa, s’ha girat al seient i també ha encanonat l’estranger. Al mateix temps, quatre dels nostres, amagats a la vora de l’Almo, s’han llançat a les portes del carruatge. El francès tenia ganes de defensar-se, fins i tot, pel que he sentit a dir ha escanyat una mica Beppo, però no podia fer res contra aquell grup d’homes armats i ha hagut de rendir-se. L’han fet baixar de la calessa i, vorejant el riuet, l’han portat a les catacumbes de Sant Sebastià, on l’esperaven Teresa i Luigi.

—Doncs, bé —va dir el comte a Franz—, em sembla que la història és tan bona com una altra que jo sé. ¿Què me’n diu, vostè, que és un expert?

—Que la trobaria molt divertida si no li hagués passat al pobre Albert.

—El fet és que, si vostè no m’hagués ensopegat aquí —digué el comte—, l’aventura li hauria costat una mica cara, al seu amic. Tranquil·litzi’s, però, només li haurà costat la por.

—¿Anirem, però, a buscar-lo?

—És clar! Sobretot tenint en compte que es troba en un lloc molt pintoresc. ¿Coneix les catacumbes de Sant Sebastià?

—No, no hi he baixat mai, però tenia la intenció fer-ho algun dia.

—Doncs, bé, acaba de presentar-se l’ocasió i seria difícil trobar-ne una de millor. ¿Té el cotxe?

—No.

—No hi fa res. Sempre me’n tenen un de preparat, dia i nit.

—¿Enganxat?

—Sí, sóc una persona molt capritxosa. He de dir-li que, a vegades, a qualsevol hora, quan em llevo, quan acabo de dinar o en plena nit, m’agafen ganes d’anar-me’n a un lloc determinat, i ho faig.

El comte va estirar el cordó de la campaneta, el criat va aparèixer.

—Faci sortir el carruatge de la cotxera i tregui’n les pistoles que hi ha a les bosses. No cal que desperti el cotxer, Alí conduirà.

Al cap d’un instant, van sentir el soroll del vehicle que s’aturava davant la porta.

El comte es va treure el rellotge.

—Dos quarts d’una —digué—. Hauríem pogut sortir d’aquí a les cinc del matí i arribar encara a temps, però el retard podria fer passar una mala nit al seu company. Val més, doncs, que anem corrents a treure’l de les mans dels infidels. ¿Encara està decidit a acompanyar-me?

—Més que mai.

—Doncs, bé, vingui.

Franz i el comte van sortir seguits de Peppino.

Van trobar el cotxe a la porta. Alí ja ocupava el seient del cotxer. Franz va reconèixer l’esclau mut de la cova de Montecristo.

Franz i el comte van pujar al cotxe. Era un cupè. Peppino va seure al costat d’Alí, i van sortir al galop. Alí havia rebut instruccions prèviament, perquè va agafar el Corso, va travessar Campo Vaccino, va pujar per la carretera de Sant Gregori i va arribar a la porta de Sant Sebastià. Aquí, el guardià va voler posar dificultats, però el comte de Montecristo va presentar una autorització del governador de Roma per entrar i sortir de la ciutat a qualsevol hora del dia o de la nit. Van aixecar, doncs, el rastell, el guardià va rebre un lluís per la molèstia, i van passar.

La ruta que seguia el carruatge era l’antiga via Àpia, vorejada de tombes. De tant en tant, a la llum de la lluna, que començava a sortir, a Franz li semblava veure algun sentinella separant-se de les ruïnes. Immediatament, però, després d’un senyal intercanviat amb Peppino, tornava a fondre’s a la fosca. El vehicle va aturar-se una mica abans d’arribar al circ de Caracal·la, Peppino va obrir la porta i Franz i el comte van baixar.

—Arribarem d’aquí a deu minuts —va dir aquest al seu company.

Després va agafar Peppino a part, va xiuxiuejar-li una ordre i el xicot se’n va anar després de proveir-se d’una torxa que van treure del maleter del cupè.

Van passar cinc minuts més durant els quals Franz va veure com el pastor enfilava una estreta senda enmig del terreny accidentat de l’abrupta campanya de Roma i desapareixia per les altes herbes rogenques que semblen la crinera eriçada d’un lleó gegantesc.

—Ara, seguim-lo —va dir el comte.

Van agafar la mateixa senda, que, cent passes més endavant, va conduir-los per un pendent al fons d’una petita vall.

Aviat, enmig de la fosca, van veure dos homes parlant.

—¿Hem de continuar o cal esperar? —va preguntar Franz al comte.

—Caminem, Peppino deu haver previngut el sentinella de la nostra arribada.

En efecte, un dels homes era Peppino, l’altre un bandit que feia guàrdia.

Franz i el comte van acostar-s’hi, el bandoler va saludar.

—Excel·lència —digué Peppino al comte—, si volen seguir-me, l’entrada de les catacumbes està a dues passes d’aquí.

—Molt bé —va respondre el comte—, vés davant nostre.

Efectivament, darrere unes mates i entre unes roques, hi havia un forat que amb prou feines permetia el pas d’un home.

Peppino va esmunyir-se el primer per l’esquerda. Unes passes més endavant, el pas subterrani s’eixamplava. El pastor va aturar-se, va encendre la torxa i va girar-se per comprovar si el seguien.

El comte havia travessat aquella mena de respirador i aleshores el seguia Franz.

El passadís feia una baixada suau i s’eixamplava a mesura que avançaven. Malgrat això, Franz i el comte encara es veien obligats a ajupir-se i amb prou feines haurien pogut caminar l’un al costat de l’altre. Van fer cinquanta passes més així, fins que va aturar-los un crit:

—¿Qui hi ha?

Al mateix temps, van veure brillar enmig de la fosca el reflex de la seva pròpia torxa sobre el canó d’una carrabina.

—Amics! —va dir Peppino.

Va avançar sol i va dir unes paraules en veu baixa al segon sentinella, que, com el primer, va saludar i va fer un senyal als visitants nocturns indicant-los que podien seguir el seu camí.

Darrere el sentinella, hi havia una escala d’una vintena d’esglaons. Franz i el comte els van baixar i van trobar-se en una mena de cruïlla mortuòria. Cinc camins en sortien com els raigs d’un estel, i les parets, on hi havia excavats nínxols superposats amb forma de taüts, indicaven que, finalment, havien entrat a les catacumbes.

En una de les cavitats, de la qual era impossible distingir-ne la grandària, hi havia una mica de llum.

El comte va posar una mà a l’espatlla de Franz.

—¿Vol veure un campament de bandits descansant?

—Certament —li va respondre Franz.

—Bé, doncs, vingui amb mi… Peppino, apaga la torxa!

Peppino va obeir i Franz i el comte van trobar-se completament a les fosques. Només, a unes cinquanta passes davant seu, continuaven ballant al llarg de les parets algunes lluentors rogenques, que havien esdevingut una mica més visibles d’ençà que Peppino havia apagat la torxa.

Van avançar en silenci. El comte guiava Franz com si tingués la singular facultat de veure-hi enmig de les tenebres. D’altra banda, el mateix Franz distingia més fàcilment el camí a mesura que s’acostaven els reflexos que els servien de referència.

Van travessar tres arcades, de les quals la del mig servia de porta.

Aquestes arcades donaven, per una banda, al passadís on es trobaven el comte i Franz, i, per l’altra, a una gran sala quadrada, voltada completament de nínxols semblants als que ja hem descrit. Al mig, s’elevaven quatre pedres que, antigament, havien servit d’altar, com indicava la creu que encara les coronava.

Només un llum penjat al fust d’una columna projectava una claror pàl·lida i vacil·lant sobre l’estranya escena que s’oferia a la mirada dels dos visitants amagats a l’ombra.

Un home assegut, recolzat en la columna, llegia, d’esquena a les arcades des de les quals l’observaven els nouvinguts.

Era el cap de la banda, Luigi Vampa.

Al voltant d’ell, agrupats al seu caprici, estirats sobre els abrics o recolzats en una mena de banc de pedra que ocupava els quatre costats del columbari, hi havia una vintena de bandolers, cadascun d’ells amb la carrabina a l’abast.

Al fons, silenciós, amb prou feines visible i semblant a una ombra, un sentinella es passejava davant una mena de forat només perceptible perquè les tenebres semblaven més espesses en aquell punt.

Quan el comte va considerar que Franz ja havia gaudit prou de la pintoresca escena, va posar-se el dit als llavis per recomanar-li silenci i, pujant els tres esglaons que unien el passadís i el columbari, va entrar a la sala per l’arcada del mig i va anar cap a Vampa, tan profundament absort en la lectura que no va sentir el soroll de les passes.

—Qui hi ha? —va cridar el sentinella, menys distret, que va veure a la claror de la làmpada una mena d’ombra que creixia darrere el seu capità. En sentir el crit, Vampa va aixecar-se ràpidament, tot traient-se una pistola de la cintura.

En un instant, tots els bandits van aixecar-se, i vint canons de carrabina van apuntar al comte.

—Caram! —va dir ell amb una veu absolutament tranquil·la i sense que se li alterés ni un múscul de la cara—. Quin enrenou per rebre un amic, benvolgut Vampa!

—Abaixeu les armes! —va cridar Vampa, fent un senyal imperatiu amb una mà, mentre amb l’altra es treia respectuosament el barret.

Després va girar-se cap al singular personatge que dominava l’escena:

—Perdoni, senyor comte, però estava tan lluny d’esperar l’honor de la seva visita, que no l’havia reconegut.

—Sembla que té poca memòria per a tot, Vampa —li digué el comte—, no solament oblida la cara de les persones sinó també les condicions que pacta amb elles.

—¿I quines condicions he oblidat, senyor comte? —va preguntar el bandit com algú que, si ha comès un error, només vol reparar-lo de totes passades.

—¿No vam acordar que no solament seria sagrada la meva persona sinó també les dels meus amics?

—¿I en què he faltat al pacte, excel·lència?

—Aquest vespre, ha segrestat i ha portat aquí el vescomte Albert de Morcerf. Doncs, bé —va dir el comte en un to que va estremir Franz—, aquest jove és un dels meus amics. S’allotja al mateix hotel que jo, s’ha passejat durant vuit dies pel Corso amb la meva pròpia calessa, i, tanmateix, li ho repeteixo, vostè l’ha segrestat, l’ha portat aquí i —va afegir, traient-se la carta de la butxaca— li ha posat un rescat com si fos una persona qualsevol.

—¿Per què no vau avisar-me d’això, vosaltres? —va dir Vampa, girant-se cap als seus homes, que van recular davant la mirada—. ¿Per què m’heu exposat a faltar així a la meva paraula envers un home com el senyor comte, que té la nostra vida a les seves mans? Per la sang de Crist! Si arribava a sospitar que un de vosaltres sabia que el jove era amic de sa excel·lència, li volaria el cervell jo mateix!

—Bé —va dir el comte, mirant al lloc on es trobava Franz—, ja li havia dit que hi havia un error en aquest assumpte.

—¿No ha vingut sol? —va preguntar Vampa, inquiet.

—Ho he fet amb la persona a qui anava adreçada la carta i a la qual he volgut demostrar que Luigi Vampa és home de paraula. Vingui, excel·lència —va dir a Franz—, aquí té Luigi Vampa, que li dirà personalment que està desesperat per l’error que acaba de cometre.

Quan Franz s’acostava, el capità dels bandits va anar-lo a rebre.

—Benvingut entre nosaltres, excel·lència. Ja ha sentit el que acaba de dir-me el comte i la meva resposta: afegiré que no voldria que això hagués passat ni per les quatre mil piastres que havia posat de rescat pel seu amic.

—¿On és, però, el presoner? —va dir Franz, mirant amb inquietud al seu voltant—. No el veig.

—¿Suposo que no li ha passat res, oi? —va preguntar el comte, arrufant les celles.

—És allí —digué Vampa, assenyalant amb la mà el forat davant del qual es passejava el bandit de guàrdia—, jo mateix vaig a anunciar-li que és lliure.

Va dirigir-se a l’indret que havia designat com la presó d’Albert, i Franz i el comte van seguir-lo.

—¿Què fa el presoner? —va preguntar Vampa al sentinella.

—A fe meva, capità —li va respondre—, no ho sé. Fa més d’una hora que no el sento moure’s.

—Vinguin, excel·lències! —digué Vampa.

El comte i Franz, sempre precedits pel cap dels bandits, van pujar set o vuit esglaons. Vampa va despassar un forrellat i va empènyer una porta.

Aleshores, a la claror d’un llum semblant al del columbari, van poder veure Albert, que, estirat en un racó i tapat amb un abric que li havia deixat un dels bandits, dormia com una soca.

—Caram! —va dir el comte, amb el seu somriure característic—. No està gens malament per a un home que havien d’afusellar a les set del matí.

Vampa mirava el dorment amb una certa admiració, es veia que no era insensible a aquella prova de valor.

—Té raó, senyor comte —va comentar—, aquest jove ha de ser amic de vostè per força.

Després, va acostar-se a Albert i va tocar-li l’espatlla:

—¿Vol despertar-se, excel·lència, si li plau?

Albert va estirar els braços, va fregar-se les parpelles i va obrir els ulls.

—Ah, ah, és vostè, capità! Redéu, hauria hagut de deixar-me dormir. Tenia un somni encantador: ballava el galop al palau dels Torlonia amb la comtessa G***!

Conservava el rellotge i se’l va treure per comprovar el temps que s’havia escolat.

—Dos quarts de dues de la matinada! —va exclamar—. ¿Per què dimonis em desperta en aquesta hora?

—Per dir-li que és lliure, excel·lència.

—Benvolgut amic —va continuar Albert amb una perfecta llibertat d’esperit—, recordi bé en el futur aquesta màxima de Napoleó el Gran: «Desperteu-me solament per a les males notícies». Si m’hagués deixat dormir, hauria acabat de ballar el galop, i l’hi hauria agraït tota la meva vida… ¿Han pagat, doncs, el rescat?

—No, excel·lència.

—¿Aleshores com és que em deixa en llibertat?

—Una persona a qui no puc negar-li res ha vingut a reclamar-lo.

—¿Fins aquí?

—Fins aquí.

—Dimoni, doncs, és una persona ben amable!

Albert va mirar al seu voltant i va veure Franz.

—¿Ha portat l’amistat fins aquest punt, benvolgut Franz?

—No he estat jo sinó el nostre veí, el senyor comte de Montecristo.

—Ah, redéu, el senyor comte! —va exclamar Albert mentre es posava bé la corbata i els punys—. És vostè un home realment valuós i espero que em considerarà com el seu etern deutor, primer per l’afer del cotxe i ara per aquest!

Va allargar la mà al comte, que va donar-li la seva tot i que va estremir-se en fer-ho.

El bandoler contemplava l’escena esbalaït. Evidentment, estava acostumat a veure els presoners tremolar davant seu, i vet aquí que en trobava un l’humor burleta del qual no s’havia alterat gens ni mica. Quant a Franz, li encantava comprovar que Albert hagués mantingut ben alt l’honor nacional fins i tot davant d’un bandoler.

—Benvolgut Albert —li digué—, si s’afanya, encara tindrem temps d’acabar la nit a casa dels Torlonia i podrà reprendre el galop on l’ha interromput, de manera que no guardarà rancúnia al senyor Luigi, que s’ha comportat com un cavaller en aquesta història.

—Ah, és clar! Té raó, podrem ser-hi a les dues. ¿He d’omplir alguna altra formalitat abans d’acomiadar-me, excel·lència?

—Cap ni una, senyor —li va respondre el bandit—, és lliure com el vent.

—En aquest cas, li desitjo salut i llarga vida. Anem, senyors, anem!

I Albert, seguit de Franz i del comte, va baixar l’escala i va travessar la gran sala quadrada. Tots els bandolers eren dempeus i amb el barret a la mà.

—Peppino —va dir el capità—, dóna’m la torxa.

—¿Què fa? —va preguntar-li el comte.

—Els acompanyo. És el mínim que puc fer per honrar-lo, excel·lència.

I, agafant la torxa de mans del pastor, va posar-se a caminar davant els hostes, no pas com un criat que acompleix un funció servil sinó com un rei que precedeix uns ambaixadors.

Quan va arribar a la porta, va fer una reverència.

—I ara, senyor comte, li repeteixo les meves excuses i espero que no em guardarà cap ressentiment pel que acaba de passar.

—Cap ni un, estimat Vampa. D’altra banda, repara els errors amb tanta elegància, que gairebé ens sentim temptats d’agrair-li que els hagi comès.

—Senyors —va dir el bandoler als joves—, potser l’oferiment no els semblarà gaire atractiu, però, si algun dia els vingués de gust fer-me una segona visita, em trobi on em trobi, seran benvinguts.

Franz i Albert van saludar. El comte va sortir el primer, després Albert. Franz va quedar-se l’últim.

—¿Vol demanar-me res, excel·lència? —va preguntar-li Vampa, somrient.

—Sí, ho confesso, tinc curiositat per saber quin llibre llegia amb tanta atenció quan nosaltres hem arribat.

—Els Comentaris de Cèsar —va respondre el bandoler—, és el meu llibre predilecte.

—¿Què fa que no ve? —va preguntar Albert.

—Ja sóc aquí! —va respondre Franz.

I va sortir també del respirador.

Van fer unes quantes passes per la plana.

—Ah, perdó! —va dir Albert, tornant enrere—. ¿Em permet, capità?

I va encendre el cigar a la torxa de Vampa.

—I ara, senyor comte, afanyem-nos! Vull anar de totes passades a acabar la nit al palau del duc de Bracciano.

Van trobar el cotxe on l’havien deixat. El comte va dir una sola paraula en àrab a Alí i els cavalls van arrancar al galop.

Eren les dues en punt al rellotge d’Albert quan els dos joves van entrar al saló de ball.

La seva tornada va provocar expectació, però, com que van arribar plegats, les inquietuds que havia pogut crear l’absència d’Albert van cessar a l’instant.

—Senyora —va dir el vescomte de Morcerf, acostant-se a la comtessa—, ahir va tenir la bondat de prometre’m un galop i vinc una mica tard a reclamar la seva amable promesa. El meu amic, aquí present i del qual vostè coneix la veracitat, li confirmarà que no ha estat culpa meva.

I, com que en aquell instant, la música anunciava el vals, Albert va agafar la comtessa per la cintura i va desaparèixer amb la dama en el remolí dels balladors.

Mentrestant, Franz pensava en el curiós estremiment que havia sacsejat de cap a peus el comte de Montecristo quan s’havia vist obligat en certa manera a donar la mà a Albert.





XXXIX


La cita

L’endemà, quan va llevar-se, les primeres paraules d’Albert van ser per proposar a Franz fer una visita al comte. Ja li havia donat les gràcies la nit abans, però comprenia que un favor com el que li havia fet es mereixia de sobres una nova demostració de gratitud.

Franz, sobre el qual el comte exercia una barreja d’atracció i terror, no va voler que hi anés sol i va acompanyar-lo. Van introduir-los al saló. Cinc minuts després, el comte va aparèixer.

—Senyor comte —li va dir Albert mentre se li acostava—, permeti’m que li repeteixi aquest matí el que anit vaig dir-li amb tanta poca traça: no oblidaré mai les circumstàncies en les quals va ajudar-me i recordaré sempre que li dec la vida o quasi.

—Benvolgut veí —li va respondre el comte, rient—, exagera el seu deute amb mi. Em deu un petit estalvi d’uns vint mil francs en el seu pressupost de viatge, això és tot. Ja veu que no val la pena de parlar-ne. D’altra banda, el felicito: va donar una mostra adorable d’indiferència i desimboltura.

—¿Què vol, comte? Vaig fer com si hagués tingut una discussió que hagués acabat en un duel, i vaig voler fer comprendre una cosa a aquells bandits: la gent es bat arreu del món, però només els francesos ho fan tot rient. Tanmateix, com que això no afecta gens ni mica al deute que tinc amb vostè, vinc a preguntar-li si jo mateix, o els meus amics o coneguts, podem ser-li útils en alguna cosa. El meu pare, el comte de Morcerf, d’origen espanyol, ocupa una alta posició tant a França com a Espanya. Vinc, doncs, en nom meu i de totes les persones que m’estimen, a posar-me a la seva disposició.

—Bé —va respondre el comte—, li confesso, senyor de Morcerf, que esperava l’oferiment i l’accepto de tot cor. Ja havia pensat en vostè per demanar-li un gran favor.

—¿Quin?

—No he estat mai a París, no conec París…

—I ha pogut viure fins ara sense veure París? —va exclamar Albert—. És increïble!

—Tanmateix, és així. Estic d’acord amb vostè, però, que continuar ignorant la capital del món intel·ligent és una cosa impossible. Encara més, potser hauria fet molt abans aquest viatge indispensable si hagués conegut algú que hagués pogut introduir-me en una societat en la qual no tinc cap relació.

—Oh, un home com vostè! —va exclamar Albert.

—És molt amable, però, com que no em reconec altre mèrit que el de poder competir com a milionari amb el senyor Aguado o el senyor Rothschild, i no vaig a París a jugar a la borsa, aquesta petita circumstància m’ha retingut. Ara, el seu oferiment em decideix. A veure, ¿es compromet, benvolgut senyor de Morcerf —el comte va acompanyar aquestes paraules amb un singular somriure—, es compromet, quan jo vagi a França, a obrir-me les portes d’un món en el qual jo resultaria tan estrany com un indi huron o un cotxinxinès?

—Oh, pel que fa a això, senyor comte, de tot cor! —va respondre Albert—. I encara amb més motiu pel fet que acabo de rebre una carta que reclama la meva tomada a París (i no es rigui massa de mi, benvolgut Franz), per l’assumpte d’una aliança amb una família molt agradable i que té les millors relacions a la societat parisenca.

—¿Aliança matrimonial? —va preguntar Franz, rient.

—Oh, Déu meu, sí! Per tant, quan vostè tornarà a París, em trobarà convertit en un home assenyat i potser pare de família. ¿Li anirà bé, oi, a la meva seriositat natural? En tot cas, comte, l’hi repeteixo, jo i els meus estem a la seva disposició en cos i ànima.

—Accepto, perquè li juro que només em calia aquesta oportunitat per realitzar uns projectes que fa molt de temps que rumio.

Franz no va dubtar ni un instant que es tractava dels projectes sobre els quals al comte se li havia escapat alguna paraula a la cova de Montecristo, i va mirar-lo mentre parlava per provar de captar-li a les fesomies alguna revelació sobre els plans que el portaven a París. Era, però, molt difícil penetrar en l’ànima d’aquell home, sobretot quan la velava amb un somriure.

—A veure, però, senyor comte —va dir Albert, encantat amb la idea de presentar socialment un home com Montecristo—, ¿vol dir que no es tracta d’un dels mil projectes que fem quan som de viatge i que, construïts sobre sorra, es desfan a la primera ventada?

—No, paraula d’honor —va replicar el comte—, vull anar a París, cal que hi vagi.

—¿Quan?

—¿Quan hi serà, vostè?

—¿Jo? —va fer Albert—. Oh, Déu meu! D’aquí a quinze dies, com a màxim tres setmanes. El temps de tornar-hi.

—Doncs, bé —digué el comte—, li dono tres mesos. Ja veu que tiro llarg.

—¿I, d’aquí a tres mesos —va preguntar Albert amb alegria—, vindrà a trucar a la meva porta?

—¿Vol una cita amb el dia i l’hora? L’aviso que sóc d’una exactitud desesperant.

—¿Una cita amb dia i hora? —va fer Albert—. Em va d’allò més bé.

—Doncs, entesos —va allargar la mà cap a un calendari penjat al costat del mirall—. Avui és 21 de febrer —i va afegir, traient-se el rellotge—: i són dos quarts d’onze del matí. ¿Vol esperar-me el proper 21 de maig, a la mateixa hora?

—Fantàstic! —va respondre Albert—. Trobarà un àpat preparat.

—¿On viu?

—Al carrer Helder, número 27.

—Viu a casa dels seus pares, ¿no els molestaré?

—Visc a casa dels pares, però en un pavelló completament separat, al fons del pati.

—Bé.

El comte va agafar la seva agenda i va anotar-hi: «Carrer Helder, número 27, 21 de maig, a dos quarts d’onze del matí».

—Ara ja pot estar tranquil —va dir—: les manetes del seu rellotge no seran més puntuals que jo.

—¿El tornaré a veure abans d’anar-me’n? —va preguntar Albert.

—Depèn. ¿Quan se’n va?

—Demà, a les cinc de la tarda.

—En aquest cas, li dic adéu ara. Tinc feina a Nàpols i no tornaré fins dissabte al vespre o diumenge al matí. ¿Vostè també se’n va, senyor baró? —va preguntar a Franz.

—Sí.

—¿A França?

—No, a Venècia. Em quedaré encara un any o dos a Itàlia.

—¿No ens veurem, doncs, a París?

—Temo que no tindré aquest honor.

—Bé, senyors, bon viatge —va dir el comte, allargant-los la mà.

Era la primera vegada que Franz tocava la mà d’aquell home i va estremir-se: va trobar-la tan glaçada com la d’un mort.

—Per última vegada —va dir Albert—: ¿Quedem al carrer Helder, número 27, el 21 de maig, a dos quarts d’onze del matí? ¿Paraula d’honor?

—El 21 de maig, a dos quarts d’onze del matí, al carrer Helder, número 27 —va repetir el comte.

Després, els joves van saludar el comte i van sortir.

—¿Què li passa? —va preguntar Albert a Franz quan entraven a les seves habitacions—. Sembla molt amoïnat.

—Sí, ho confesso, el comte és un home singular i m’inquieta la cita que ha concertat amb vostè a París.

—¿Que la cita… l’inquieta? Au, Franz! ¿Que s’ha tornat boig? —va exclamar Albert.

—¿Què vol que li digui? Boig o no boig, és així.

—Escolti, m’alegro que es presenti l’ocasió de dir-li això, però sempre l’he trobat molt fred amb el comte quan jo penso que ell ha estat perfecte amb nosaltres. ¿Té alguna cosa particular en contra seva?

—És possible.

—¿L’havia vist abans en alguna altra banda?

—Justament.

—¿On?

—¿Em promet no dir ni una paraula del que li contaré?

—L’hi prometo.

—¿Paraula d’honor?

—Paraula d’honor.

—Bé, doncs, escolti.

I aleshores Franz va contar-li l’excursió a l’illa de Montecristo, com hi havia trobat una tripulació de contrabandistes entre els quals hi havia dos bandolers corsos. Va insistir en les circumstàncies de l’hospitalitat fantàstica que el comte li havia brindat a la seva cova de Les mil i una nits. Va contar-li el sopar, l’haixix, les estàtues, la realitat i el somni, i com, quan va despertar-se, només quedava, a tall de record i prova d’aquells esdeveniments, el petit iot a l’horitzó, navegant rumb a Porti Vechju. Després, va passar a Roma, a la nit del Colosseu, a la conversa que havia sentit entre el comte i Vampa en relació a Peppino, durant la qual el primer havia promès obtenir gràcia per al bandit, una promesa que havia mantingut, com els nostres lectors han pogut comprovar.

Finalment, va arribar a l’aventura de la nit precedent, al mal pas en el qual s’havia trobat en veure que li faltaven sis-centes o set-centes piastres per completar la suma del rescat, i a la idea que se li havia acudit d’adreçar-se al comte, idea que havia tingut un resultat tan pintoresc i satisfactori alhora.

Albert l’escoltava amb tota l’atenció del món.

—I bé, amic meu —va dir a Franz quan aquest va acabar—, ¿què hi ha de dolent en tot això? El comte és un viatger i, com que és ric, té un vaixell propi. Vagi a Portsmouth o a Southampton i veurà els molls plens de iots de rics anglesos que tenen el mateix caprici. Per saber on aturar-se durant les excursions, per no haver de menjar aquesta cuina espantosa que ens enverina, a mi fa quatre mesos i a vostè fa quatre anys, per no haver de dormir en uns llits abominables on no hi ha manera d’aclucar l’ull, es fa moblar una casa a Montecristo. Quan la té a punt, tem que el govern toscà el faci fora i perdi el que s’ha gastat. Aleshores compra l’illa i n’agafa el nom. Faci memòria, estimat, i pensi en el munt de gent que coneixem que han adoptat el nom de terres que no han posseït mai.

—¿I els bandits corsos de la tripulació?

—¿Què té de sorprenent? Vostè sap millor que ningú que els bandits corsos no són lladres sinó simplement fugitius exiliats del seu poble o ciutat a causa d’alguna vendetta; pots tractar-los, doncs, sense comprometre’t. Pel que fa a mi, declaro que, si alguna vegada vaig a Còrsega, abans de fer-me presentar al governador i al prefecte de l’illa, preferiré conèixer els bandits de Colomba[62], si encara els puc trobar; em semblen encantadors.

—¿I Vampa i la seva banda? —va replicar Franz—. Aquests són bandits que segresten per robar, espero que no m’ho negarà. ¿Què me’n diu, de la influència del comte sobre una gent així?

—Diré, amic meu, que, com que, segons totes les probabilitats, dec la vida a aquesta influència, no sóc el més indicat per criticar-la gaire. Així, doncs, comprendrà que, en lloc de fer responsable el comte d’un crim capital, li agraeixi, si no el fet d’haver-me salvat la vida, que seria potser exagerat, sí el d’haver-me estalviat quatre mil piastres, equivalents, fet i fet, a vint-i-quatre mil lliures de la nostra moneda, una cotització, certament, que mai no hauria aconseguit a França. Cosa que demostra —va afegir, rient— que ningú no és profeta a casa seva.

—Doncs, bé, ara que parlem d’això: ¿D’on és el comte? ¿Quina llengua parla? ¿De què viu? ¿D’on li ve la seva immensa fortuna? ¿Quina va ser la primera part de la seva vida desconeguda i misteriosa que ha escampat sobre la segona un vel fosc i misantròpic? Això és el que jo, de vostè, voldria saber.

—Estimat Franz, quan va rebre la meva carta i va veure que necessitàvem la influència del comte, va anar a dir-li: Albert de Morcerf, el meu amic, corre perill, ajudi’m a salvar-lo, ¿no?

—Sí.

—¿I ell va preguntar-li qui era el senyor Albert de Morcerf, d’on li venien el nom i la fortuna, quins eren els seus mitjans d’existència o en quin país havia nascut? Digui’m, ¿va preguntar-li això?

—No, ho confesso.

—Va venir, i prou. Em va treure de les mans del senyor Vampa, on, malgrat les meves maneres desimboltes, com vostè diu, confesso que em trobava molt acoquinat. Doncs, bé, estimat, quan, en canvi d’un favor com aquest, el comte em demana de fer per ell el que nosaltres fem cada dia pel primer príncep rus o italià que passa per París, és a dir presentar-lo en societat, vostè vol que jo refusi. Au, Franz, ha perdut el seny!

Cal dir que, en contra del que succeïa habitualment, aquella vegada els arguments sensats eren els d’Albert.

—En fi —va sospirar Franz—, faci el que vulgui, estimat vescomte, perquè el que em diu, ho confesso, és molt assenyat. No per això, tanmateix, el comte de Montecristo deixa de ser una persona estranya.

—El comte és un filantrop. No li ha dit amb quina intenció va a París.

Doncs, bé, ho fa per presentar-se als premis Monthyon[63], i, si, per obtenir-los, només necessita el meu vot i la influència d’aquell senyor tan lleig que els concedeix, doncs, bé, li donaré una cosa i li garantiré l’altra. I ara, estimat Franz, no en parlem més, dinem i anem a fer una darrera visita a la basílica de Sant Pere.

Van fer el que deia Albert, i, l’endemà, a les cinc de la tarda, van separar-se, Albert de Morcerf per tornar a París, Franz d’Épinay per anar-se’n quinze dies a Venècia.

Abans de pujar al cotxe, Albert, que tenia molta por que el seu invitat faltés a la cita, encara va donar al cambrer de l’hotel una targeta per al comte de Montecristo, en la qual, a sota del nom, «Vescomte Albert de Morcerf», havia escrit amb llapis:

21 de maig, a dos quarts d’onze del matí, carrer Helder, 27





XL


Els convidats

El matí del 21 de maig, a la casa del carrer Helder, on Albert de Morcerf havia citat a Roma el comte de Montecristo, s’enllestien els preparatius per fer honor a la paraula del jove.

Albert de Morcerf vivia en un pavelló situat en un angle d’un gran pati i al davant d’un altre edifici destinat al servei. Només dues de les finestres del pavelló donaven al carrer; de les altres, tres ho feien al pati i dues al jardí.

Entre l’esmentat pati i el jardí, s’elevava, construïda amb el mal gust de l’arquitectura imperial, la mansió, vasta i a la moda, del comte i la comtessa de Morcerf.

A la banda de la finca que donava al carrer, s’alçava una paret coronada a intervals regulars amb gerros de flors, tallada al mig per una gran reixa de llances daurades, utilitzada per a les entrades de gala; una petita porta contigua a la garita del porter donava pas al personal del servei i als amos, quan entraven o sortien a peu.

En l’elecció del pavelló destinat a l’Albert s’endevinava la delicada previsió d’una mare, que, sense voler separar-se del fill, havia entès tanmateix que un jove de l’edat del vescomte necessitava tota la seva llibertat. D’altra banda, també hi era perceptible, cal dir-ho, l’intel·ligent egoisme del xicot, amant de la vida ociosa i lliure dels fills de bona família, daurada com la gàbia d’un ocell.

Albert de Morcerf podia explorar el carrer per les dues finestres que hi donaven. La vista a l’exterior és d’allò més necessària per als joves, que sempre volen veure com la gent travessa el seu horitzó, encara que aquest només sigui el del carrer! Si, un cop realitzada l’exploració, Albert de Morcerf considerava que la cosa requeria un examen més profund, podia lliurar-se a les seves investigacions sortint per una porteta que feia parella amb la que hem esmentat al costat de la garita del porter i que mereix una descripció especial.

Semblava oblidada d’ençà de la construcció de la casa i tothom l’hauria considerat condemnada per sempre tenint-ne en compte l’aspecte discret i polsós. Ara bé, tant el pany com els golfos, curosament greixats, en delataven un ús misteriós i seguit. La porteta sorneguera feia la competència a les altres dues i es reia del porter, a la jurisdicció i vigilància del qual escapava, obrint-se com la famosa porta de la cova de Les mil i una nits, com el Sèsam encantat d’Alí Babà, mitjançant unes paraules cabalístiques, pronunciades per unes veus delicades, o uns grataments convinguts, efectuats pels dits més fins del món.

Al final d’un passadís llarg i tranquil, al qual donava la porteta, fent-li alhora d’avantcambra, hi havia, a la dreta, el menjador d’Albert, que mirava al pati, i, a l’esquerra, el salonet que ho feia al jardí. Massissos de flors i plantes enfiladisses s’escampaven en forma de ventall davant les finestres, ocultant així a les mirades indiscretes procedents del pati o del jardí l’interior de les dues peces, les úniques situades a la planta baixa.

Les dues peces es repetien al primer pis, amb una tercera situada a sobre de l’avantcambra. El conjunt constava d’un saló, un dormitori i un vestidor.

El saló de baix només era una mena de divan algerià destinat als fumadors.

El vestidor del primer pis donava al dormitori i es comunicava amb l’escala a través d’una porta secreta. Com es pot veure, havien estat adoptades totes les precaucions possibles.

El segon pis era un estudi enorme. L’havien ampliat tirant a terra parets i envans, i constituïa un pandemònium que l’artista disputava al dandi. S’hi refugiaven i amuntegaven els successius capricis d’Albert: corns de caça, bombardins, flautes, una orquestra completa, perquè Albert havia tingut, durant un temps molt breu, no pas la passió sinó la dèria de la música; també cavallets, paletes, pastels, ja que la fantasia de la música havia deixat pas a la fatuïtat de la pintura, i, finalment florets, guants de boxa, espases i bastons de tota mena. Seguint les tradicions dels joves a la moda de l’època a la qual hem arribat, Albert de Morcerf conreava, amb moltíssima més perseverança que no havia esmerçat en la música o la pintura, les tres arts que completen l’educació d’un jove de l’alta societat, és a dir l’esgrima, la boxa i el combat amb bastó, i rebia successivament Grisier, Cooks i Charles Leboucher[64], en aquella peça destinada als exercicis físics.

La resta dels mobles de la peça privilegiada eren vells baguls del temps de Francesc I, plens de porcellanes xineses, gerros del Japó, faiances de Lucca della Robbia i plats de Bernard de Palissy; antigues butaques on potser s’havien assegut Enric IV o Sully, Lluís XIII o Richelieu, perquè dues d’elles, adornades amb un escut esculpit en el qual brillaven sobre un camp d’atzur les tres flors de lis de França amb corona reial, havien sortit evidentment dels guardamobles del Louvre o, com a mínim, dels d’un altre castell regi. Sobre aquestes butaques, de fons foscos i severs, hi havia amuntegades riques teles de colors intensos, tintades al sol de Pèrsia o descloses sota els dits de les dones de Calcuta o de Chandernagor. Què hi feien, allí, aquells teixits, era difícil de dir. Recreant la vista, esperaven un destí que el mateix propietari ignorava; mentrestant, il·luminaven l’estudi amb reflexos daurats i sedosos.

En el lloc més visible, hi havia un piano, esculpit per Roller i Blanchet en palissandre, a la mida dels nostres salons lil·liputencs, que, tanmateix, contenia una orquestra en la seva estreta i sonora cavitat, i gemegava sota el pes de les obres mestres de Beethoven, Weber, Mozart, Haydn, Grétry i Porpora.

Després, pertot arreu, al llarg de les parets, a sobre de les portes, al plafó, hi havia espases, punyals, criks, maces, destrals, armadures completes daurades, damasquinades, incrustades; herbaris, trossos de minerals i ocells dissecats, farcits de palla, obrint per a un vol immòbil unes ales de color de foc i un bec que no tancaven mai.

No cal dir que era la peça predilecta d’Albert.

Tanmateix, el dia de la cita, el jove, encara sense mudar, havia establert el quarter general al salonet de la planta baixa. Allí, sobre una taula envoltada a distància per un divan ample i tou, tots els tabacs coneguts, des del groc de Petersburg al negre del Sinaí, passant pel maryland, el porto-riqueny i el latàkia, resplendien en aquests pots de ceràmica clivellada que els holandesos adoren. Al costat, en capses de fusta aromàtica, arrenglerats per ordre de grandària i de qualitat, hi havia puros, havans, breves i cigars de Manila. Finalment, en un armari obert, una col·lecció de pipes alemanyes, xibucs amb broquets d’ambre i adornats amb corall, narguils amb incrustacions d’or, amb llargs tubs de tafilet enrotllats com serps, esperaven el caprici o la simpatia dels fumadors. Albert havia dirigit personalment l’arranjament o més ben dit el desordre simètric, que, després del cafè, als convidats d’un àpat modern els agrada contemplar a través del fum que els surt de la boca i puja cap al sostre en llargues i capritxoses espirals.

A tres quarts de deu, un criat va entrar. Era un grum de quinze anys, que parlava solament anglès, es deia John i constituïa tot el servei de Morcerf. No cal dir que, els dies ordinaris, el cuiner de la mansió era a la seva disposició, i que, en les grans ocasions, tenia el cambrer del comte a les seves ordres.

Aquest, anomenat Germain, que gaudia de la confiança del jove amo, duia a la mà un feix de diaris que va deixar a sobre d’una taula, i un paquet de cartes que va donar a Albert.

El vescomte va fer un cop d’ull distret a les diverses missives, va escollir-ne dues amb l’adreça escrita amb lletra fina, ficades en sobres perfumats, va obrir-les i les va llegir amb una certa atenció.

—¿Com han arribat aquestes cartes? —va preguntar.

—Una per correu, l’altra l’ha portada el criat de la senyora Danglars.

—Faci dir a la senyora Danglars que accepto el seient que m’ofereix a la seva llotja… Esperi…, avui mateix, anirà a casa de Rose. Digui-li que, d’acord amb la seva invitació, aniré a sopar amb ella a la sortida de l’Òpera. Porti-li sis ampolles de vins assortits, de Xipre, Xerès i Màlaga, i un barril d’ostres d’Oostende… Compri les ostres a la botiga de Borel, i digui-li sobretot que són per a mi.

—¿Quan vol ser servit, senyor?

—¿Quina hora és?

—Tres quarts de deu.

—Doncs, bé, a dos quarts d’onze en punt. Potser Debray es veurà obligat a anar al seu ministeri… I, d’altra banda… —Albert va consultar l’agenda—, és ben bé l’hora que vaig dir al comte, dos quarts d’onze del matí del 21 de maig, i, malgrat que no acabi de refiar-me de la seva promesa, vull ser puntual. ¿A propòsit, sap si la senyora comtessa ja s’ha llevat?

—Si el senyor vescomte ho desitja, me n’informaré.

—Sí…, demani-li una de les seves licoreres, la meva està incompleta, digui-li que tindré l’honor d’anar a visitar-la vora les tres, i que li demano permís per presentar-li una persona.

El criat va sortir. Albert va estirar-se al divan, va trencar la faixa de dos o tres diaris, va mirar la cartellera, va arrufar el nas en veure que feien una òpera i no un ballet, va buscar en va als anuncis de perfumeria una opiata per a les dents de la qual li havien parlat, i va rebutjar l’un després de l’altre els tres diaris més coneguts de París mentre murmurava amb un llarg badall:

—Realment, cada cop són més pesats.

En aquell moment, un carruatge lleuger va aturar-se a la porta, i, un instant després, el criat va entrar per anunciar el senyor Lucien Debray. Un jove alt, ros, pàl·lid, d’ulls grisos, mirada segura, llavis prims i freds, amb un vestit blau amb botons cisellats, corbata blanca i un monocle de carei penjat d’un cordó de seda, que, amb un esforç del nervi ciliar i del zigomàtic, aconseguia fixar de tant en tant a la conca de l’ull dret, va entrar sense somriure, sense parlar i amb un posat semioficial.

—Bon dia, Lucien, bon dia! —va dir Albert—. Ah, m’espanta amb la seva puntualitat! ¿Què dic? Això és més que puntualitat! L’esperava l’últim i arriba quan encara falten cinc minuts per a les deu tot i que la cita definitiva és a dos quarts d’onze! Miraculós! ¿Ha caigut el govern, per casualitat?

—No, estimadíssim —va dir el jove, enfonsant-se en el divan—, tranquil·litzi’s; trontollem sempre, però no caiem mai, i començo a creure que passem senzillament a la inamovibilitat, sense comptar que els afers de la Península ens consolidaran del tot.

—Ah, sí, és veritat, feu fora d’Espanya don Carlos.

—No, estimadíssim, no confonguem les coses: el portem de l’altra banda de la frontera de França i li oferim hospitalitat reial a Bourges.

—¿A Bourges?

—Sí, no pot queixar-se, diable! Bourges és la capital del rei Carles VII. ¿Com, no se n’havia assabentat? Ahir ho sabia tot París, i abans d’ahir, la cosa ja s’havia filtrat a la Borsa, perquè el senyor Danglars (no sé com s’ho fa aquest home per rebre les notícies al mateix temps que nosaltres) va jugar a l’alça i va guanyar un milió.

—I vostè, pel que sembla, una cinta nova. Veig un rivet blau afegit a les seves condecoracions, ¿no?

—Ah, sí! —va respondre Debray amb displicència—. M’han enviat la placa de Carles III.

—Au, no es faci el desmenjat i confessi que li ha agradat rebre-la.

—A fe meva, sí. Com a complement, una condecoració queda bé a sobre d’un vestit negre botonat. Resulta elegant.

—I sembles el príncep de Gal·les o el duc de Reichstadt —va dir Morcerf, somrient.

—Per això em veu tan d’hora, estimadíssim.

—¿Perquè li han donat la placa de Carles III i volia anunciar-me la bona noticia?

—No, perquè m’he passat la nit enviant cartes: vint-i-cinc despatxos diplomàtics. Quan he tornat a casa a punta de dia, he volgut dormir, però m’ha agafat mal de cap i m’he llevat per muntar a cavall una hora. Al Bois de Boulogne, dos enemics que van rarament plegats i que, tanmateix, s’han aliat en contra meva, l’avorriment i la fam, s’han apoderat de mi. Una mena d’aliança carlo-republicana. Aleshores he recordat que aquest matí celebràvem un festí a casa seva, i aquí em té. Tinc fam, alimenti’m; m’avorreixo, distregui’m.

—És el meu deure d’amfitrió —va dir Albert, cridant el cambrer, mentre Lucien, amb la punta del fuet amb mànec d’or i turqueses incrustades, feia saltar els diaris desplegats—. Germain, porti un got de xerès i un bescuit. Mentrestant, benvolgut Lucien, aquí té cigars, de contraban per descomptat. El convido a provar-los i a convèncer el seu ministre que ens en vengui de semblants en lloc de condemnar els bons ciutadans a fumar la mena de fulles de noguer que ens encoloma.

—Me’n guardaré prou, punyeta! Així que els vengués el govern, vostè no els voldria i els trobaria execrables. D’altra banda, això no és cosa del ministeri de l’Interior sinó del de Finances: adreci’s al senyor Humann, secció d’impostos indirectes, passadís A, número 26.

—Realment —va dir Albert—, em sorprèn l’amplitud dels seus coneixements. Agafi, però, un cigar!

—Ah, estimat vescomte —va dir Lucien mentre encenia un puro de Manila amb una espelma rosa que cremava en una palmatòria de plata sobredaurada i s’escarxofava a continuació en el divan—, ah, estimat vescomte, que feliç és sense haver de treballar! No sap la sort que té!

—¿I què faria, vostè, estimat pacificador de regnes —va replicar Morcerf amb una lleugera ironia—, si no tingués cap obligació? Secretari particular d’un ministre, llançat alhora a la gran càbala europea i a les petites intrigues de París; amb reis, i encara millor, reines, per protegir, partits per agrupar, eleccions per dirigir; fent més des del seu despatx, amb la ploma i el telègraf que Napoleó als camps de batalla amb la seva espasa i les seves victòries; que té vint-i-cinc mil lliures de renda a més del sou, un cavall pel qual Château-Renaud li ha ofert quatre-cents lluïsos i que vostè no ha volgut vendre; un sastre que mai no li falla uns pantalons; que va a l’Òpera, al Jockey Club i al teatre de les Variétés, ¿i amb tot això no es distrau? Bé, doncs, el distrauré jo.

—¿Com?

—Presentant-li una persona desconeguda.

—¿Home o dona?

—Home.

—Oh, ja en conec molts!

—Però cap com aquest.

—¿D’on ve, doncs? ¿De l’altra punta del món?

—Potser de més lluny.

—Ah, diable! Espero que no sigui ell qui ens ha de portar el menjar.

—No, estigui tranquil, ens el preparen a la cuina de la meva mare. ¿Té fam, doncs?

—Sí, ho confesso per humiliant que sigui dir-ho. Ahir vaig sopar a casa del senyor de Villefort i no sé si vostè ha observat una cosa: se sopa molt malament a les cases de la gent de l’estament judicial. Diries que tenen sempre remordiments.

—Ah, caram, quina manera de menysprear els sopars dels altres. Qualsevol diria que es menja bé a les cases dels ministres!

—D’acord, però, almenys no convidem la gent com cal. I, si no ens veiéssim obligats a fer els honors de la nostra taula a uns quants perdularis que pensen i sobretot ens voten, ens guardaríem com de la pesta de sopar a casa nostra, cregui’m.

—Aleshores, estimat, prengui un segon got de xerès i un altre bescuit.

—Amb molt de gust, el seu vi d’Espanya és excel·lent. Com pot veure, l’hem encertada de mig a mig pacificant aquell país.

—¿Sí, però, i don Carlos?

—Doncs, bé, don Carlos beurà vi de Bordeus, i, d’aquí a deu anys, li casarem el fill amb la petita reina.

—Cosa que farà que, a vostè, si encara segueix al ministeri, li concedeixin el Toisó d’Or.

—Crec, Albert, que, aquest matí, li ha donat per alimentar la meva vanitat.

—Estarà d’acord amb mi que és el que va millor per a l’estómac. Però, miri, acabo de sentir la veu de Beauchamp a l’avantcambra; podrà discutir amb ell i això li farà prendre paciència.

—¿A propòsit de què?

—A propòsit dels diaris.

—Oh, benvolgut amic —va dir Lucien amb un menyspreu fenomenal—, com si em prengués la feina de llegir-los…

—Raó de més per discutir.

—El senyor Beauchamp! —va anunciar el criat.

—Entri, entri, ploma terrible! —va dir Albert, aixecant-se per rebre el jove—. Aquí té Debray, que el detesta sense llegir-lo, almenys això és el que diu.

—Té tota la raó —va dir Beauchamp—, com jo, que el critico sense saber què fa. Bon dia, comanador.

—Ah, veig que ja ho sap! —va dir el secretari particular, intercanviant una encaixada i un somriure amb el periodista.

—Home! —va exclamar Beauchamp.

—¿I què en diuen al món?

—¿A quin món? En tenim molts, en aquest any de gràcia de 1838.

—Bé, al món crítico-polític, del qual vostè és un dels lleons.

—Doncs, diuen que és una cosa molt justa, i que vostè sembra prou color vermell perquè creixi una mica de blau.

—Bé, bé, no està gens malament —va dir Lucien—. ¿Per què no és dels nostres, benvolgut Beauchamp? Amb la seva intel·ligència, faria fortuna en tres o quatre anys!

—Només espero una cosa per seguir el consell: un govern que m’assegurin que durarà sis mesos. Ara, només una pregunta, estimat Albert, perquè també cal que deixi respirar el pobre Lucien: ¿esmorzem o dinem? He d’anar a la Cambra. No tot són roses, com pot veure, en la nostra feina.

—Solament esmorzarem. Només esperem dues persones més i seurem a taula així que arribin.





XLI


L’Àpat

—¿A qui espera? —va preguntar Beauchamp.

—Un gentilhome i un diplomàtic —va respondre Albert.

—Llavors en tenim per dues hores curtes amb el gentilhome i dues de llargues amb el diplomàtic. Tornaré a les postres. Guardi’m maduixes, cafè i cigars. Em menjaré una costella a la Cambra.

—No se’n vagi, Beauchamp, perquè, encara que el gentilhome fos un Montmorency i el diplomàtic un Metternich, dinarem a les onze en punt. Mentrestant, faci com Debray: tasti el meu xerès i els meus bescuits.

—Bé, d’acord, em quedo. Aquest matí, necessito distreure’m de totes passades.

—Igual que Debray! Tanmateix, em sembla que, quan el govern està trist, l’oposició hauria d’estar alegre.

—Ah, estimat amic, és que vostè no sap l’amenaça que plana a sobre meu. Aquest matí hauré d’escoltar un discurs del senyor Danglars a la cambra dels diputats, i, al vespre, a casa de la seva dona, una tragèdia d’un par de França. Que el diable s’emporti el govern constitucional! Si, com diuen, podíem escollir, ¿com és que vam escollir això?

—Ja ho entenc, necessita fer provisió d’hilaritat.

—No parli malament dels discursos del senyor Danglars —digué Debray—, els vota a vostès, es troba a l’oposició.

—Aquest és el mal, redéu! Espero que l’enviïn a discursejar al Luxemburg per poder riure còmodament.

—Estimat —va dir Albert a Beauchamp—, ja es veu que els afers d’Espanya s’han solucionat, perquè vostè dóna mostres d’una agror indignant, aquest matí. Recordi, doncs, que la crònica parisenca parla d’un matrimoni entre la senyoreta Danglars i jo. En consciència, doncs, no puc deixar-lo criticar l’eloqüència d’un home que ha de dir-me, un dia: «Senyor vescomte, ja sap que dono dos milions a la meva filla».

—¿Què diu? —va exclamar Beauchamp—. Aquesta boda no se celebrarà mai. El rei va poder fer-lo baró, podrà fer-lo par, però no el farà gentilhome, i el comte de Morcerf és una espasa massa aristocràtica per permetre un mal casament per dos miserables milions. El vescomte de Morcerf només pot casar-se amb una marquesa.

—Dos milions, tanmateix, fan goig —va replicar Morcerf.

—És el capital social d’un teatre de bulevard o d’un ferrocarril del Jardí Botànic a la Râpée.

—Deixi’l dir, Morcerf —va comentar Debray amb desmenjament—, i casi’s. ¿Ho fa amb l’etiqueta d’una bossa, no? Doncs, bé, en aquest cas, val més que, a l’etiqueta, hi hagi un blasó menys i un zero més. Vostè, a l’escut, hi té set merletes. En donarà tres a la dona i encara li’n quedaran quatre: una més que el senyor de Guise, que va estar a punt de ser rei de França i era cosí germà de l’emperador d’Alemanya.

—A fe meva, crec que té raó, Lucien —va respondre Albert, distretament.

—I tant! D’altra banda, un milionari té tantes possibilitats com un bastard d’arribar a noble.

—Xut! No digui això, Debray —va dir Beauchamp, somrient—, perquè arriba Château-Renaud, que, per curar-li a vostè la mania de fer paradoxes, li travessarà el cos amb l’espasa de Renaud de Montauban, el seu avantpassat.

—Aleshores, es rebaixaria —va replicar Lucien—, perquè jo sóc lleig i molt lleig[65]!

—Caram! —va exclamar Beauchamp—. Un membre del govern cantant cançons de Béranger! ¿On hem anat a parar, Déu meu?

—El senyor Château-Renaud! El senyor Maximilien Morrel! —va dir el criat, anunciant dos nous convidats.

—Ja hi som tots, doncs —va dir Beauchamp—, ara ens entaularem, perquè, si no m’equivoco, ja només esperava dues persones, ¿oi, Albert?

—Morrel! —va murmurar Albert, sorprès—. Morrel! ¿Què significa, això?

Abans, però, que pogués continuar, el senyor de Château-Renaud, un jove ben plantat de trenta anys, un gentilhome de cap a peus, és a dir amb l’aspecte d’un Guiche i l’esperit d’un Mortemart, havia agafat Albert per la mà.

—Permeti’m, estimat —li digué—, que li presenti el capità d’espahís Maximilien Morrel, amic i, a més, el meu salvador. D’altra banda, no li cal cap presentació. Saludi el meu heroi, vescomte.

I va apartar-se per deixar pas al jove alt, d’aspecte noble, front ample i mirada penetrant, amb bigoti negre, que els nostres lectors recordaran haver vist a Marsella, en unes circumstàncies prou dramàtiques, que potser fan que encara no l’hagin oblidat. Un magnífic uniforme, mig francès, mig oriental, admirablement portat, feia ressaltar un pit ample, adornat amb la creu de la Legió d’Honor, i l’atrevida esveltesa de la cintura.

El jove va inclinar-se amb una cortesia plena d’elegància. Com que era fort, tots els moviments de Morrel resultaven distingits.

—Senyor —va dir Albert, amb una cortesia afectuosa—, el baró de Château-Renaud ja sabia per endavant el plaer que em produiria conèixer-lo. És amic seu, i, per tant, nostre.

—Molt bé —va dir Château-Renaud—, i desitgi, que, si es presenta el cas, faci per vostè el que va fer per mi.

—¿Què va fer, doncs? —va preguntar Albert.

—Oh! —va exclamar Morrel—. No val la pena de parlar-ne, el senyor exagera.

—¿Com que no val la pena de parlar-ne? —va fer Château-Renaud—. ¿No val la pena parlar de la vida? Realment, això que diu, estimat senyor Morrel, és massa filosòfic… Potser està bé per a vostè, que exposa la vida cada dia, però no pas per a mi, que vaig exposar-la un cop per atzar…

—El que veig més clar en tot això, baró, és que el capità Morrel va salvar-li la vida.

—Oh, Déu meu, sí, senzillament això —va respondre Château-Renaud.

—¿En quina ocasió? —va preguntar Beauchamp.

—Beauchamp, amic meu, sàpiga que m’estic morint de fam! —va dir Debray—. No s’emboliqui amb històries.

—Bé —va replicar Beauchamp—, no pretenc impedir que seiem a taula, jo… Château-Renaud ens ho contarà mentre mengem.

—Senyors —va dir Morcerf—, tinguin en compte que encara és un quart d’onze i que esperem un altre convidat.

—Ah, és veritat, un diplomàtic —digué Debray.

—Diplomàtic o una altra cosa, ho ignoro. L’únic que sé és que va encarregar-se d’una ambaixada sobre la meva persona i que va acabar tan bé per a mi, que l’hauria fet a l’instant cavaller de totes les ordes possibles, incloent-hi, si n’hagués pogut disposar, el Toisó d’Or i la Garrotera.

—Aleshores, com que encara no ens entaulem —va dir Debray—, serveixi’s un got de xerès, com nosaltres ja hem fet, baró, i conti’ns la seva història.

—Vostès saben que se’m va ficar al cap d’anar a l’Àfrica.

—Un camí que li van traçar els avantpassats, estimat Château-Renaud —va respondre Morcerf amb cortesia.

—Sí, però no, com van fer ells, per alliberar el sepulcre de Crist.

—Té raó, Beauchamp —va dir el jove aristòcrata—, volia simplement practicar el tir amb pistola. El duel em repugna, com saben, d’ençà que dos testimonis que jo havia escollit per solucionar un afer, van obligar-me a trencar un braç a un dels meus millors amics… sí, caram, al pobre Franz d’Épinay, que tots vostès coneixen.

—Ah, sí, és cert —va dir Debray—, vostès es van batre fa temps… ¿Per què?

—Que el diable se m’emporti si me’n recordo! —va respondre Château-Renaud—. El que sí recordo perfectament és que, com que em feia vergonya malmetre un talent com el meu, vaig voler provar amb els àrabs unes pistoles noves que m’acabaven de regalar. En conseqüència, vaig embarcar-me rumb a Orà; d’allí vaig anar a Constantina i vaig arribar-hi a temps de veure aixecar el setge. Vaig emprendre la retirada, com tothom. Durant quaranta-vuit hores, vaig suportar força bé la pluja de dia i la neu de nit. Finalment, la tercera matinada, el cavall se’m va morir de fred. Pobra bèstia, acostumada a les mantes i a l’estufa de l’estable… un cavall àrab que simplement va trobar-se una mica desplaçat amb una temperatura de deu graus a Aràbia.

—Per això vol comprar-me el meu cavall anglès —va dir Debray—; suposa que suportarà millor el fred que el seu de raça àrab.

—S’equivoca perquè vaig jurar que no tornaria a posar els peus a l’Àfrica.

—¿Va passar-hi, doncs, molta por? —va preguntar Beauchamp.

—Sí, a fe meva, ho confesso —va respondre Château-Renaud—, i amb raó! El cavall se m’havia mort, jo em retirava a peu i sis àrabs van llançar-se sobre mi al galop per tallar-me el cap. En vaig abatre dos amb els dos trets de la meva escopeta, dos més amb les pistoles: unes dianes magnífiques; però en quedava un parell i jo em trobava desarmat. Un dels àrabs va agafar-me pels cabells, i per això ara els porto curts, mai no saps què pot passar, l’altre va posar-me el sabre al coll, i ja sentia el fred intens del ferro quan aquest senyor que veuen va carregar contra ells, va matar d’un tret de pistola el que m’agafava pels cabells i va obrir amb un cop de sabre la closca del que es disposava a tallar-me el coll. Aquest senyor s’havia proposat salvar un home aquell dia, i l’atzar va voler que fos jo. Quan seré ric, encarregaré a Klagmann o a Marotti un monument a l’Atzar.

—Sí —va dir Morrel, somrient—, era el 5 de setembre, és a dir l’aniversari del dia que algú va salvar miraculosament el meu pare. Per tant, si puc, celebro cada any la data amb una acció…

—¿Heroica, oi? —el va interrompre Château-Renaud—. En resum, l’elegit vaig ser jo, però això no és tot. Després de salvar-me del ferro, va salvar-me del fred, donant-me no pas la meitat de la seva capa, com va fer sant Martí sinó l’abric sencer, i també de la fam, compartint amb mi, endevinin què…

—¿Un paté de la casa Félix? —va preguntar Beauchamp.

—No, el seu cavall, del qual van menjar-nos un tros cadascun: era dur.

—¿El cavall? —va preguntar Morcerf, rient.

—No, el sacrifici —va respondre Château-Renaud—. Preguntin a Debray si sacrificaria el cavall anglès per un desconegut.

—Per un desconegut, no —li respongué Debray—, per un amic, potser.

—Vaig endevinar que vostè esdevindria amic meu, senyor baró —va dir Morrel—. D’altra banda, heroisme o no, sacrifici o no, ja he tingut l’honor d’explicar que, aquell dia, devia una ofrena a la mala fortuna en canvi del favor que ens havia fet antany la bona.

—La història a la qual al·ludeix el senyor Morrel —va continuar Château-Renaud—, és admirable i els la contarà quan es coneguin millor. Avui, però, omplim l’estómac, no pas la memòria. ¿A quina hora esmorza vostè, Albert?

—A dos quarts d’onze.

—¿En punt? —va preguntar Debray, mirant el seu rellotge.

—Oh, suposo que em concediran els cinc minuts de gràcia! —va dir Morcerf—. Jo també espero un salvador.

—¿A qui va salvar?

—A mi, redéu! —va respondre Morcerf—. ¿Es pensen que no se’m pot salvar com a qualsevol altre i que només els àrabs tallen caps? Aquest és un àpat filantròpic, i tindrem a taula, almenys això espero, dos benefactors de la humanitat.

—¿Com ens ho farem? —va preguntar Debray—. Només tenim un premi Monthyon!

—Això, rai! El donarem a algú que no hagi fet res per merèixer-lo —va dir Beauchamp—. Així és com l’Acadèmia resol habitualment aquests dilemes.

—¿I d’on ve? —va preguntar Debray—. Perdoni la insistència. Ja ha respost la pregunta, però prou vagament perquè jo em permeti repetir-la.

—Realment —va dir Albert—, no ho sé. Fa dos mesos, quan vaig invitar-lo, era a Roma. D’ençà d’aleshores, però, qui sap el camí que ha fet!

—¿I el creu capaç de ser puntual? —va preguntar Debray.

—El crec capaç de tot —va respondre Morcerf.

—Tingui en compte que, amb els cinc minuts de gràcia, només en queden deu.

—Bé, doncs, els aprofitaré per dir unes paraules sobre el convidat.

—Perdó —va dir Beauchamp—, ¿hi ha material per a un fulletó en el que va a contar-nos?

—Sí, certament —va dir Morcerf—, fins i tot dels més curiosos.

—Parli, doncs, perquè ja veig que arribaré tard a la Cambra. He d’afanyar-me.

—Em trobava a Roma l’últim carnaval…

—Això, ja ho sabem —va dir Beauchamp.

—Sí, però el que no saben és que els bandits van segrestar-me.

—No hi ha bandits —digué Debray.

—I tant que sí! N’hi ha, i de ben repel·lents, és a dir d’admirables; eren tan ben plantats que esgarrifaven.

—A veure, estimat Albert —va dir Debray—, confessi que el cuiner s’ha retardat, que les ostres no han arribat de Marennes o d’Oostende i que, seguint l’exemple de la senyora de Maintenon, vol reemplaçar el plat per un conte. Digui-ho, estimat, som prou comprensius per perdonar-l’hi i per escoltar la seva història, tot i que promet ser d’allò més fantàstica.

—I jo li dic que, malgrat que sigui d’allò més fantàstica, és veritat de punta a punta. Els bandits m’havien, doncs, segrestat i m’havien portat a un lloc molt trist, anomenat les catacumbes de sant Sebastià.

—Les conec —va dir Château-Renaud—, vaig estar a punt d’agafar-hi unes febres.

—Jo vaig fer-ho millor —va dir Morcerf—, les vaig passar de debò. M’havien anunciat que em trobava presoner i que havien demanat un rescat per mi: una misèria, quatre mil escuts romans, vint-i-sis mil lliures. Malauradament, només en tenia mil cinc-centes; em trobava al final del viatge i havia esgotat el crèdit. Vaig escriure a Franz. Caram, és clar, Franz ho sap tot, li poden preguntar si menteixo! Doncs, bé, li vaig escriure per dir-li que, si no arribava abans de les sis del matí amb els quatre mil escuts, deu minuts després jo m’hauria reunit amb els sants benaventurats i els gloriosos màrtirs en companyia dels quals tenia l’honor de trobar-me. El senyor Luigi Vampa, que així es deia el capità dels bandits, hauria mantingut escrupolosament la seva paraula, creguin-me.

—¿Franz va arribar, però, amb els quatre mil escuts? —va preguntar Château-Renaud—. Què diable, quatre mil escuts no són res quan et dius Franz d’Épinay o Albert de Morcerf!

—No, va arribar simplement acompanyat del convidat que els he anunciat i que espero presentar-los.

—Caram! ¿Aquest cavaller és, doncs, un Hèrcules matador de Cacus, o un Perseu alliberador d’Andròmeda?

—No, és un home si fa no fa de la meva talla.

—¿Armat fins a les dents?

—No portava ni una agulla de fer mitja.

—¿Va negociar, però, el rescat?

—Va dir dues paraules a l’orella del capità, i vaig quedar lliure.

—No em digui que fins i tot van presentar-li excuses per haver-lo segrestat —va comentar Beauchamp.

—Exactament —va replicar Morcerf.

—Ah, dimoni! Aquest home era, doncs, l’Ariosto en persona!

—No, era simplement el comte de Montecristo.

—Aquest títol no existeix —digué Debray.

—No ho crec —va afegir Château-Renaud, amb la sang freda d’un home que sap fil per randa els llinatges nobles europeus—. ¿Algú coneix un comte de Montecristo?

—Potser procedeix de Terra Santa —va dir Beauchamp—. Algun avantpassat degué posseir el Calvari, com els Mortemart la mar Morta.

—Perdó —va dir Maximilien—, però crec que els puc treure de dubtes, senyors: Montecristo és una petita illa de la qual vaig sentir parlar sovint els marins que treballaven per al meu pare: un gra de sorra al mig de la Mediterrània, un àtom a l’infinit.

—És exactament això, senyor —va dir Albert—. Doncs, bé, el senyor i rei d’aquest gra de sorra, d’aquest àtom, és el cavaller del qual els parlo. Deu haver comprat el títol en algun lloc de la Toscana.

—¿I és ric, aquest comte seu?

—A fe meva, crec que sí.

—¿Això es deu veure, no?

—S’equivoca, Debray.

—No l’entenc.

—¿Ha llegit Les mil i una nits?

—Caram, quina pregunta!

—¿I sap si la gent que hi veu es rica o pobra, si els seus grans de blat no són robins o diamants? Semblen miserables pescadors, ¿oi?, els tracta com si ho fossin, i de sobte, li obren una cova misteriosa on troba un tresor amb el qual pot comprar l’Índia.

—¿Què vol dir?

—Que el comte de Montecristo és un d’aquests pescadors. Fins i tot es fa dir Sindbad el Marí i posseeix una cova plena d’or.

—¿I vostè ha vist aquesta cova, Morcerf? —va preguntar Beauchamp.

—Jo, no; la va veure Franz. No diguin, però, res d’això davant seu. Franz va baixar-hi amb els ulls embenats, i van servir-lo uns criats muts i unes dones al costat de les quals, pel que sembla, Cleòpatra era un lloro. Ara bé, d’això de les dones, Franz no n’està gaire segur, perquè van entrar quan ell acabava de menjar haixix; podria ser, doncs, que hagués pres per donzelles el que només eren estàtues.

Els joves van llançar a Morcerf una mirada que volia dir:

«Caram, estimat, ¿t’has tornat boig o et fums de nosaltres?».

—Jo també vaig sentir contar a un vell mariner, anomenat Penelon —va dir Morrel, pensatiu—, una cosa semblant a la que explica el senyor de Morcerf.

—Ah! —va exclamar Albert—. Sort que el senyor Morrel em dóna un cop de mà! ¿No els agrada, oi, que llanci així un cabdell de fil al meu laberint?

—Perdoni, amic meu, però ens conta unes històries tan inversemblants…

—Ah, punyeta, perquè els seus ambaixadors i els seus cònsols no els en diuen res! Val més que molestin els compatriotes que viatgen.

—Ah, bé! Ara s’enfada i es fica amb els nostres pobres agents. ¿Amb què vol que el protegeixin, Déu meu? La Cambra els retalla cada dia les assignacions, fins al punt que ja no en tenen. ¿Vol ser ambaixador, Albert? Puc enviar-lo a Constantinoble.

—De cap manera! ¿Vol que el soldà, a la primera declaració que faré en favor de Mehmet Alí, m’enviï el cordó i que els meus secretaris m’escanyin?

—Ja ho veu —va dir Debray.

—Sí, però tot això no impedeix que el meu comte de Montecristo existeixi!

—Redéu, tothom existeix, guaita quin miracle!

—Sí, tothom existeix, però no d’aquesta manera. No tothom té esclaus negres, col·leccions principesques d’art, armes magnífiques, cavalls de sis mil francs cadascun, amants gregues!

—¿L’ha vist, vostè, l’amant grega?

—Sí, la vaig veure i la vaig sentir. La vaig veure al teatre, i la vaig sentir un dia que vaig dinar a casa del comte.

—¿Menja, doncs, aquest home tan extraordinari?

—A fe meva, si menja, menja tan poc que no val la pena parlar-ne.

—Ja veurà com és un vampir.

—Rigui, si vol. Aquesta era l’opinió de la comtessa G***, que, com vostè sap, va conèixer lord Ruthwen.

—Ah, que bonic! —va exclamar Beauchamp—. Vet aquí, per a un que no és periodista, la parella de la famosa serp de mar del «Constitutionnel»: un vampir, perfecte!

—Ulls vermellosos, amb una pupil·la que es contreu i es dilata a voluntat —va dir Debray—, angle facial desenvolupat, front magnífic, epidermis lívida, barba negra, dents blanques i agudes, i cortesia a joc.

—Doncs, bé, és exactament això, Lucien! —va dir Morcerf—. N’ha fet una descripció perfecta. Sí, cortesia aguda i incisiva. Aquest home va provocar-me sovint calfreds, i, un dia que presenciàvem una execució, em va semblar que anava a marejar-me més per veure’l i sentir-lo parlar fredament de tots els suplicis del món, que no pas per contemplar el botxí fent la seva feina i sentir els crits de la víctima.

—¿No va portar-lo una estona a les ruïnes del Colosseu per xuclar-li la sang, Morcerf? —va preguntar Beauchamp.

—¿O, després d’alliberar-lo, no va fer-li signar un pergamí de color de foc, cedint-li l’ànima, com Esaú el dret de primogenitura?

—Riguin, riguin tant com vulguin, senyors! —va dir Morcerf, una mica picat—. Quan els miro, a vostès, elegants parisencs, passejants habituals del bulevard de Gand i del Bois de Boulogne, i recordo aquest home, doncs, bé, em sembla que no som de la mateixa espècie!

—Me’n sento orgullós! —va dir Beauchamp.

—Tanmateix —va afegir Château-Renaud—, és evident que el seu comte de Montecristo és una persona com cal a estones perdudes, si deixem de banda les petites conxorxes amb els bandits italians.

—Ep! —va exclamar Debray—. No hi ha bandits italians!

—Ni vampirs! —va afegir Beauchamp.

—Ni cap comte de Montecristo —va dir Debray—. Guaiti, Albert, ja són dos quarts d’onze.

—Confessi que va tenir un malson, i anem a menjar —digué Beauchamp.

Tanmateix, quan la campanada del rellotge encara no s’havia extingit, la porta va obrir-se i Germain va anunciar:

—Sa excel·lència el comte de Montecristo!

Tots els presents van sobresaltar-se involuntàriament, denotant la preocupació que els havia produït el relat de Morcerf. Ni ell mateix va poder evitar una emoció sobtada. No havien sentit cap cotxe al carrer ni passes a l’avantcambra; fins i tot la porta s’havia obert sense soroll.

El comte va aparèixer al llindar. Anava vestit d’una manera molt simple, però ni el lion[66] més exigent hi hauria trobat res a dir. Tot el que portava era d’un gust exquisit; tot, roba i barret, procedia de les botigues més elegants.

Devia tenir amb prou feines trenta-cinc anys, i el que va sorprendre a tothom va ser la seva gran semblança amb el retrat que n’havia fet Debray.

Somrient, va arribar al mig del saló i va saludar Albert, que, sol·lícit, es dirigia cap a ell tot allargant-li la mà.

—La puntualitat és la cortesia dels reis —va dir Montecristo—, com pretenia, em sembla, un dels monarques d’aquest país. Per molt bona voluntat que ells tinguin, però, mai no es pot comparar amb la dels viatgers. Malgrat tot, benvolgut amic, espero que, tenint en compte la meva bona voluntat, em perdonarà pels dos o tres segons de retard amb què m’he presentat a la cita. No fas cinc-centes llegües sense alguna contrarietat, sobretot a França, on, pel que sembla, està prohibit pegar als postillons.

—Precisament, senyor comte —li va respondre Albert—, estava anunciant la seva visita a uns quants amics, que he reunit amb motiu de la promesa que vostè va tenir l’amabilitat de fer-me, els quals tinc l’honor de presentar-li. El senyor comte de Château-Renaud, la noblesa del qual es remunta als dotze pars, amb avantpassats que tenien seient a la Taula Rodona; el senyor Lucien Debray, secretari particular del ministre de l’Interior; el senyor Beauchamp, periodista terrible, espant del govern francès, de qui, malgrat la seva celebritat nacional, potser vostè no ha sentit parlar mai a Itàlia ja que el seu diari no hi entra; finalment, el senyor Maximilien Morrel, capità d’espahís.

En sentir aquest nom, el comte, que, fins aleshores havia saludat amb cortesia, però amb una fredor i una impassibilitat d’allò més angleses, va avançar un pas a pesar seu, i una lleugera vermellor va tintar-li un segon les pàl·lides galtes.

—El senyor porta l’uniforme dels nous vencedors francesos —li va dir—, un uniforme molt elegant.

Hauria resultat impossible esbrinar quina mena de sentiment donava una vibració tan profunda a la veu del comte, i que, com en contra de la seva pròpia voluntat, li feia brillar els ulls, tan bells, tranquils i límpids, quan res no els hi entelava.

—¿No havia vist mai els nostres militars africans? —va preguntar-li Albert.

—Mai —va respondre el comte, que havia recobrat completament el domini de si mateix.

—Doncs, bé, sota aquest uniforme, batega un dels cors més valents i nobles de l’exèrcit.

—Oh, senyor! —el va interrompre Morrel.

—Deixi’m que ho digui, capità… Acabem de saber-ne un detall tan heroic —va continuar Albert—, que, encara que l’acabo de conèixer, li demano permís per presentar-l’hi com a amic meu.

En sentir aquestes paraules, van resultar visibles de nou a les fesomies de Montecristo l’estranya fixesa de la mirada, la vermellor fugitiva i la lleugera tremolor de les parpelles que, en ell, revelaven l’emoció.

—Ah, el senyor té un cor noble —va dir—, encara millor!

Aquesta mena d’exclamació, que responia més als pensaments del comte que no pas al que acabava de dir Albert, va sobtar tothom i sobretot Morrel, que va mirar Montecristo amb sorpresa. Al mateix temps, però, el to era tan tendre i, per dir-ho així, tan suau, que, per estrany que resultés el comentari, ningú no podia molestar-se.

—¿Per què hauria de dubtar-ne? —va preguntar Beauchamp a Château-Renaud.

—Realment —li va respondre aquest, que, amb la seva experiència de la gent i la claredat del seu cop d’ull aristocràtic, havia penetrat tant com era possible a l’interior de Montecristo—, Albert no ens ha enganyat gens ni mica: el comte és un personatge singular. ¿Què me’n diu, Morrel?

—A fe meva, té la mirada franca i la veu simpàtica —va comentar aquest—, de manera que m’agrada, malgrat l’estrany comentari que acaba de fer sobre mi.

—Senyors —va dir Albert—, Germain m’anuncia que la taula està servida. Permeti’m que li ensenyi el camí, benvolgut comte.

Van entrar en silenci al menjador. Cadascú va ocupar el seu lloc.

—Senyors —va dir el comte en seure—, permetin-me una confessió que serà la meva excusa per totes les inconveniències que pugui cometre: sóc estranger, però estranger fins al punt que és la primera vegada que vinc a París. La vida francesa em resulta, doncs, perfectament desconeguda. Fins ara, gairebé només he fet vida oriental, la més antipàtica per a les bones tradicions parisenques. Els prego, doncs, que em dispensin si em troben massa turc, massa napolità o massa àrab. Dit això, senyors, esmorzem.

—Com parla! —va murmurar Beauchamp—. És, decididament, un gran senyor.

—Un gran senyor estranger —va afegir Debray.

—Un gran senyor del món, senyor Debray —digué Château-Renaud.

Com recordem, el comte era un convidat sobri. Albert va fer-ne l’observació tot expressant el temor que, de bon començament, la vida parisenca no desplagués al comte per la banda més material, però, al mateix temps, la més necessària.

—Benvolgut comte —li digué—, m’amoïna que la cuina del carrer Helder no li agradi tant com la de la plaça d’Espanya. Hauria hagut de preguntar-li sobre les seves preferències i fer-li preparar plats al seu gust.

—Si em conegués millor, senyor —li va respondre, somrient, el comte—, no es preocuparia per una atenció gairebé humiliant per a un viatger com jo, que ha viscut successivament de macarrons a Nàpols, de polenta a Milà, d’olla podrida a València, de pilaf a Constantinoble, de curri a l’Índia i de nius d’oreneta a la Xina. Per a un cosmopolita com jo, no hi ha cap cuina. Menjo de tot i pertot arreu, però menjo poc. I que consti que, avui, que vostè em retreu la meva sobrietat, encara és un dia que tinc gana, perquè no he tastat res d’ençà d’ahir al matí.

—Des d’ahir al matí! —van exclamar els convidats—. ¿Fa vint-i-quatre hores que no ha tastat res?

—Exactament —va respondre Montecristo—, m’havien obligat a desviar-me de la ruta i vaig haver d’informar-me a Nimes, de manera que portava una mica de retard i no vaig voler aturar-me.

—¿I no va menjar al cotxe? —va preguntar-li Morcerf.

—No, vaig dormir, que és el que faig quan m’avorreixo i no tinc ànims per distreure’m, o quan tinc fam sense ganes de menjar.

—¿Mana, doncs, sobre la son, senyor? —va preguntar Morrel.

—Més o menys.

—¿Té alguna recepta?

—Una d’infal·lible.

—Això seria excel·lent per a nosaltres, els militars d’Àfrica, que no sempre tenim menjar, i rarament beguda.

—Sí —digué Montecristo—, per desgràcia, la meva recepta, excel·lent per a un home com jo, que fa una vida absolutament excepcional, seria molt perillosa per a un exèrcit, que no es despertaria quan se’l necessités.

—¿I podem saber-la? —li va preguntar Debray.

—Oh, Déu meu, sí —va respondre Montecristo—, no és cap secret: es tracta d’una barreja d’excel·lent opi, que vaig anar a buscar personalment a Canton per assegurar-me de la puresa, i d’haixix conreat entre l’Eufrates i el Tigris. Es barregen tots dos ingredients a parts iguals i se’n fa una mena de píndoles per empassar-se-les quan cal. Fan efecte al cap de deu minuts. Preguntin-ho al senyor baró Franz d’Épinay, crec que va tastar-les un dia.

—Sí —va comentar Morcerf—, va dir-me’n alguna cosa, fins i tot n’ha conservat un record molt agradable.

—¿I porta sempre aquesta droga a sobre? —va preguntar Beauchamp, que, com a periodista, era força incrèdul.

—Sempre.

—¿Seria indiscret demanar-li que ens ensenyés aquestes precioses píndoles? —va continuar Beauchamp, esperant agafar l’estranger en falta.

—No, senyor —va respondre el comte i es va treure de la butxaca una meravellosa capseta tallada en una sola maragda, amb una femella d’or, que, un cop descargolada, deixava sortir un boleta de color verdós de la mida d’un pèsol. La píndola tenia una olor acre i penetrant. Aleshores, a la maragda, n’hi havia quatre o cinc de semblants, i podia contenir-ne una dotzena.

La capseta va fer la volta a la taula, però els convidats se la passaven més aviat per examinar l’admirable maragda que no pas per veure o olorar les píndoles.

—¿L’hi prepara el seu cuiner, aquest requisit? —va preguntar Beauchamp.

—No, senyor —va respondre Montecristo—, no deixo els meus plaers de veritat en mans indignes. Sóc un químic bastant bo i em preparo jo mateix les píndoles.

—Vet aquí una maragda admirable, la més grossa que he vist mai, tot i que la meva mare té joies de família molt notables —va comentar Château-Renaud.

—En tenia tres d’iguals. Vaig donar-ne una al Gran Senyor, que se la va fer muntar al sabre; l’altra, al Papa, que se la va fer incrustar a la tiara, davant una de semblant, però no tan bella, que Napoleó havia donat a Pius VII, el seu predecessor; i vaig quedar-me la tercera. Vaig fer-la buidar, cosa que li va treure la meitat del valor, però que va fer-la més còmoda per a l’ús que jo volia donar-li.

Tots miraven Montecristo amb esbalaïment. Parlava amb tanta senzillesa que era evident que deia la veritat o estava boig. Tanmateix la maragda que havien tingut a la mà els feia decidir-se per la primera suposició.

—¿I què van donar-li aquests dos monarques en canvi del magnífic regal? —va preguntar Debray.

—El Gran Senyor, la llibertat d’una dona —va respondre el comte—; el Papa, la vida d’un home. De manera que, una vegada al llarg de la meva vida, vaig ser tan poderós com si Déu m’hagués fet néixer als esglaons d’un tron.

—¿Va aplicar el dret de gràcia a Peppino per alliberar-lo, oi? —va preguntar Morcerf.

—És possible —respongué Montecristo, somrient.

—Senyor comte, no es pot imaginar el plaer que em produeix sentir-lo parlar així! —va dir Morcerf—. L’havia anunciat als meus amics com un home fabulós, un geni de Les mil i una nits o un encantador de l’Edat Mitjana. Els parisencs, però, són tan subtils en les seves paradoxes que prenen les veritats més indiscutibles per capricis de la imaginació, quan les esmentades veritats no encaixen en l’esquema de la seva vida quotidiana. Per exemple, aquí tenim Debray, que llegeix, i Beauchamp que imprimeix cada dia que un membre endarrerit del Jockey Club ha estat assaltat i robat en un bulevard, que han assassinat quatre persones al carrer Saint-Denis o al faubourg Saint-Germain, i que deu, quinze, vint lladres van ser arrestats en un cafè del Temple o a les termes de Julien. Tanmateix, discuteixen l’existència dels bandits de Maremmes, de la campanya de Roma o dels aiguamolls Pontins. Digui’ls, doncs, personalment, comte, que vaig ser segrestat per aquells bandolers i que, sense la generosa intercessió de vostè, a hores d’ara, segons totes les probabilitats, jo estaria esperant la resurrecció eterna a les catacumbes de sant Sebastià, en lloc d’oferir-los un àpat a la meva indigna caseta del carrer Helder.

—Bah! —va dir Montecristo—. Vostè m’havia promès no parlar mai d’aquella misèria.

—No vaig ser jo, senyor comte —va exclamar Morcerf—, devia ser algú altre a qui va fer un favor semblant i que confon amb mi. Al contrari, parlem-ne, l’hi prego, perquè, si es decideix a fer-ho, no solament em dirà el que ja sé sinó molt del que encara ignoro.

—Em sembla, però —va dir el comte, somrient—, que vostè va jugar un paper prou important en l’afer per saber-ne tant com jo.

—¿Si dic el que sé —va preguntar Morcerf—, em promet que explicarà el que no sé?

—És molt just —va respondre Montecristo.

—Doncs, bé —va continuar el vescomte—, malgrat que se’n ressenti el meu amor propi, he de dir que em vaig considerar durant tres dies l’objecte de les manyagueries d’una màscara, que jo prenia per una descendent de Túl·lia o de Popea, quan, en realitat, es tractava simplement d’una camperola; i observin que dic camperola per no dir pagesa. El que sé és que, com un passerell, vaig prendre per la camperola un jove bandit de quinze o setze anys, imberbe, de cintura fina, que, quan jo volia prendre’m la llibertat de fer-li un petó a la casta espatlla, va posar-me una pistola al coll i, amb l’ajuda de set o vuit dels seus companys, va conduir-me, o més aviat va arrossegar-me al fons de les catacumbes de sant Sebastià on vaig trobar un capità de bandolers força instruït, a fe meva, que llegia els Comentaris de Cèsar, i que va dignar-se interrompre’n la lectura per dir-me que, si, a les sis del matí de l’endemà, no havia dipositat quatre mil escuts a la seva caixa, a un quart de set, hauria deixat absolutament de viure. La carta existeix, la té Franz, signada per mi, amb un post scriptum del senyor Luigi Vampa. Si en dubten, escric a Franz perquè faci legalitzar les signatures. Això és el que jo sé. Ara, el que ignoro és com vostè, senyor comte, va inspirar tant de respecte als bandits de Roma, que no respecten gairebé res. Li confesso que Franz i jo vam quedar-nos esbalaïts.

—Ja no pot ser més senzill, senyor —va respondre el comte—. Feia més de deu anys que coneixia el famós Vampa. Quan ell era molt jove i feia encara de pastor, un dia que vaig donar-li una moneda d’or, ja no recordo quina, per haver-me ensenyat el camí, va regalar-me, per no quedar en deute amb mi, un punyal amb el pom esculpit per ell i que vostè degué veure a la meva col·lecció d’armes. Més endavant, bé perquè havia oblidat aquell intercanvi de petits regals que hauria hagut de mantenir l’amistat entre nosaltres, bé perquè no em va reconèixer, va intentar segrestar-me, però la cosa va anar justament a l’inrevés: vaig ser jo qui vaig enxampar-lo juntament amb una dotzena dels seus homes. Jo podia lliurar-lo a la justícia romana, que és molt expeditiva i que encara ho hauria estat més en el seu cas, però no vaig fer-ho. Vaig deixar-lo anar junt amb els seus.

—Amb la condició que no tornarien a pecar —va dir el periodista, rient—. I m’alegro de veure que van complir escrupolosament la seva paraula.

—No, senyor —va replicar-li el comte—, amb la simple condició que em respectarien sempre, a mi i els meus. Potser el que vaig a dir els semblarà estrany, a vostès, senyors socialistes, progressistes i humanitaris, però jo no em preocupo mai pel meu proïsme, mai no intento protegir una societat que no em protegeix, encara diré més, que solament pensa en mi per perjudicar-me. Suprimint la societat i el proïsme de la meva estimació i conservant la neutralitat pel que fa a tots dos, encara queden endeutats amb mi.

—Ja era hora! —va exclamar Château-Renaud—. Vet aquí el primer home que té el valor de predicar l’egoisme lleialment i brutal. Això està molt bé! Bravo, senyor comte!

—Almenys és sincer —va dir Morrel—, però estic segur que el senyor comte no s’ha penedit d’haver faltat un cop als principis que acaba d’exposar-nos d’una manera tan absoluta.

—¿Que jo he faltat als meus principis, senyor? —va preguntar Montecristo, que, ara i adés, no podia estar-se d’observar Maximilien amb tanta atenció que l’audaç jove abaixava els ulls davant la mirada clara i límpida del comte.

—A mi, em sembla que, alliberant el senyor de Morcerf, a qui no coneixia, feia un servei al proïsme i a la societat —li respongué Morrel.

—De la qual constitueix l’ornament més bell —va afegir seriosament Beauchamp mentre buidava d’un glop una copa de xampany.

—Senyor comte, l’hem enxampat —va exclamar Morcerf—. I ara mateix, vostè, un dels lògics més implacables que conec, veurà com li demostro clarament que no solament no és un egoista sinó, ben al contrari, un filantrop. Ah, senyor comte, es declara oriental, llevantí, malai, indi, xinès, salvatge; es diu Montecristo de nom de família i Sindbad de nom de fonts, i vet aquí que, el dia que posa els peus a París, resulta que posseeix per instint el mèrit més gran, o el més gran defecte, dels nostres excèntrics parisencs, és a dir que usurpa els vicis que no té i amaga les virtuts que atresora!

—Estimat vescomte —va replicar-li Montecristo—, no veig en el que he dit o fet res que mereixi, ni de part seva ni de la d’aquests senyors, el pretès elogi que acabo de rebre. Vostè no era cap desconegut per a mi perquè ja el coneixia, li havia cedit dues cambres, l’havia convidat a dinar, li havia deixat un dels meus carruatges, havíem vist la rua plegats al Corso i havíem presenciat des d’una finestra de la plaça del Popolo aquella execució que va impressionar-lo tant i que gairebé va posar-lo malalt. I jo pregunto a tots aquests senyors: ¿podia deixar el meu hoste en mans d’aquells espantosos bandits, com vostès els anomenen? D’altra banda, sap que, salvant-lo, jo tenia una segona intenció: utilitzar-lo perquè m’introduís en els salons de París quan vingués a visitar França. Durant un temps, potser va considerar aquesta decisió un projecte vague i fugitiu, però, avui, ja ho veu, és una realitat a la qual s’haurà de sotmetre si no vol faltar a la seva paraula.

—I la mantindré —digué Morcerf—, però em fa molta por que no es desencanti, benvolgut comte, habituat com està a indrets accidentats, esdeveniments pintorescos i horitzons fantàstics. A casa nostra, no trobarà cap episodi com els que està acostumat a viure a causa de la seva existència aventurera. El nostre Chimborazo és Montmartre; el nostre Himàlaia, Mont-Valérien; el nostre Gran Desert, la plana de Grenelle, on, a sobre, foraden un pou artesià perquè les caravanes hi trobin aigua. Tenim lladres, fins i tot molts, per bé que no tants com diuen, però els fa infinitament més por el més petit delator que el més gran senyor; en fi, França és un país tan prosaic i París una ciutat tan civilitzada, que, encara que escorcolli els nostres vuitanta-cinc departaments, i dic vuitanta-cinc perquè, per descomptat, exceptuo Còrsega de França, no hi trobarà la muntanya més insignificant sense un telègraf ni la més petita cova una mica fosca en la qual un comissari de policia no hagi instal·lat un llum de gas. Només puc prestar-li, doncs, un servei, estimat comte, i per al qual em poso a la seva disposició: presentar-lo pertot arreu o fer-lo presentar pels meus amics, això no cal dir-ho. D’altra banda, per a això, no necessita ningú: amb el seu nom, la seva fortuna i la seva intel·ligència —Montecristo va inclinar-se amb un somriure lleugerament irònic—, pot presentar-se sol i ser ben rebut on vagi. En realitat, només puc ser-li útil en una cosa: si el meu costum de la vida parisenca, la meva experiència del confort i un cert coneixement de les nostres botigues poden ajudar-lo, em poso a la seva disposició per trobar-li una casa convenient. No m’atreveixo a proposar-li que comparteixi el meu apartament com jo vaig fer amb el seu a Roma, jo, que no professo l’egoisme però que sóc l’egoista per excel·lència; perquè, a casa meva, tret de mi, no hi podria viure ni una ombra, exceptuant la d’una dona.

—Oh! —va dir el comte—. Vet aquí una reserva d’allò més conjugal. A Roma, va dir-me alguna cosa sobre un projecte matrimonial. ¿He de donar-li l’enhorabona per la seva pròxima felicitat?

—La cosa continua en estat de projecte, senyor comte.

—I qui diu projecte vol dir eventualitat —va afegir Debray.

—De cap manera! —va dir Morcerf—. El meu pare insisteix, i espero presentar-los abans de gaire, si no la meva dona, almenys la meva promesa: la senyoreta Eugénie Danglars.

—¿Eugénie Danglars? —va preguntar Montecristo—. Esperi, ¿el seu pare és el baró Danglars?

—Sí —va respondre Morcerf—, però baró de nova creació.

—Oh! —va replicar Montecristo—. No hi fa res, si ha prestat a l’Estat serveis que mereixen aquesta distinció.

—Enormes —va dir Beauchamp—. Malgrat que és liberal, l’any 1829, va completar un préstec per al rei Carles X, que, en la meva opinió, va convertir-lo en baró i cavaller de la Legió d’Honor, però no en porta la cinta a la butxaca de l’armilla, com es podria pensar, sinó al trau de la solapa.

—Ah! —va exclamar Morcerf, rient—. Beauchamp, Beauchamp, guardi això per a Le Corsaire i Le Charivari[67], però, davant meu, no es fiqui amb el meu futur sogre.

Després va dirigir-se al comte de Montecristo:

—¿Vostè, tanmateix, n’acaba de pronunciar el nom com si el conegués, oi?

—No el conec —va dir Montecristo amb displicència, però, probablement, no tardaré a entrar en contacte amb ell, ja que hi tinc un crèdit obert per les cases Richard i Blount, de Londres, Artstein i Eskeles, de Viena, i Thomson i French, de Roma.

Mentre pronunciava els dos últims noms, Montecristo va mirar de cua d’ull Maximilien Morrel.

Si l’estranger havia esperat que produirien efecte sobre el jove, no s’equivocava. Maximilien va estremir-se com si hagués rebut una descàrrega elèctrica.

—Thomson i French —va dir—, ¿coneix aquesta casa, senyor?

—Són els meus banquers a la capital del món cristià —va respondre tranquil·lament el comte—. ¿Puc fer alguna cosa per vostè relacionada amb ells?

—Oh, senyor comte, potser ens podria ajudar en unes investigacions fins ara infructuoses. Fa anys, aquesta firma va prestar un gran servei a la nostra, però sempre ha negat, no sé per què, haver-nos-el fet.

—A la seva disposició —va dir el comte amb una inclinació.

—Tanmateix —digué Morcerf—, ens hem allunyat molt, a propòsit del senyor Danglars, del tema de la conversa. Es tracta de trobar una casa adequada per al comte de Montecristo. A veure, senyors, pensem-hi tots. ¿On allotjaríem el nou hoste del gran París?

—Al faubourg Saint-Germain —va dir Château-Renaud—; el senyor comte hi trobarà algun palauet encantador entre un pati i un jardí.

—Bah, Château-Renaud! —va dir Debray—. No coneix sinó el seu trist i lleig faubourg Saint-Germain. No se l’escolti, senyor comte; llogui una casa a Chaussée-d’Antin: és el veritable centre de París.

—Bulevard de l’Òpera —digué Beauchamp—, primer pis, una casa amb balcons. El senyor comte hi farà portar coixins de brocat, i, mentre fuma amb el seu xibuc o s’empassa les seves píndoles, veurà desfilar tota la capital sota els seus ulls.

—¿No té cap idea, Morrel? —va preguntar Château-Renaud—. Veig que no proposa res.

—Al contrari, en tinc una —va dir el jove, somrient—, però espera que el senyor es deixaria temptar per algun dels oferiments brillants que acaben de fer-li. Ara, com que no ha respost, crec poder-li oferir un palauet absolutament encantador, d’estil Pompadour, que la meva germana va llogar fa un any al carrer Meslay.

—¿Té una germana? —va preguntar Montecristo.

—Sí, senyor, una germana excel·lent.

—¿Casada?

—Aviat farà nou anys.

—¿Feliç? —va preguntar de nou el comte.

—Tant com pot ser-ho una criatura humana —va respondre Maximilien—. Va casar-se amb l’home que estimava, el que va continuar sent-nos fidel en la nostra desgràcia: Emmanuel Herbaut.

Montecristo va somriure imperceptiblement.

—Visc allí durant el meu semestre de permís —va continuar Maximilien—, i, junt amb el meu cunyat Emmanuel, estarem a la seva disposició per a totes les informacions que necessiti.

—Un moment! —va exclamar Albert abans que Montecristo tingués temps de respondre—. Compte amb el que fa, senyor Morrel; vol recloure un viatger, Sindbad el Marí, en el cercle de la vida de família. D’un home que ha vingut a veure París, vol fer-ne un patriarca.

—Oh, de cap manera! —li replicà Morrel, amb un somriure—. La meva germana té vint-i-cinc anys, el meu cunyat trenta. Són joves, alegres i feliços. D’altra banda, el comte viurà a casa seva i només es trobarà amb els seus hostes quan li vindrà de gust baixar a veure’ls.

—Gràcies, senyor, gràcies —va dir Montecristo—, m’acontentaré que em presenti la germana i el cunyat, si vol fer-me aquest honor, però no he acceptat l’oferiment de cap d’aquests senyors perquè ja tinc la meva habitació preparada.

—¿Què diu? —va exclamar Morcerf—. ¿Pensa allotjar-se en un hotel? Li resultarà molt trist.

—¿Tan malament vivia a Roma? —va preguntar Montecristo.

—De cap manera! —digué Morcerf—. A Roma, s’havia gastat cinquanta mil piastres per moblar-se un apartament, però m’imagino que no està disposat a repetir cada dia una despesa semblant.

—No és això el que m’ha aturat. Estava decidit a tenir casa a París, una casa meva, vull dir. Per això vaig enviar abans el meu criat, que ja deu haver-la comprat i moblat.

—No em digui que té un criat que coneix París! —va exclamar Beauchamp.

—És la primera vegada que ve a França, és negre i no parla —digué Montecristo.

—¿Aleshores, és Alí? —va preguntar Albert davant la sorpresa general.

—Sí, senyor, Alí en persona, el meu nubià, el meu mut, a qui vostè va veure a Roma, em sembla.

—Sí, certament —va respondre Morcerf—, el recordo a la perfecció. ¿Com ha encarregat, però, a un nubià, i, a sobre, mut, que li compri i li mobli una casa a Paris? El pobre desgraciat deu haver-ho fet tot malament.

—Desenganyi’s, senyor. Estic segur, al contrari, que ho haurà escollit tot al meu gust, que, com vostè sap, no és el de tothom. Va arribar fa vuit dies, i, amb l’instint d’un bon gos quan caça sol, deu haver recorregut tota la ciutat. Coneix els meus capricis, fantasies i necessitats; ho haurà organitzat tot a la meva manera. Sabia que jo arribaria avui, a les deu, i m’esperava des de les nou a la barrera de Fontainebleau, M’ha donat aquest paper. És la meva nova adreça: tingui, llegeixi.

I Montecristo va passar un paper a Albert.

—Champs-Élysées, 30! —va llegir Morcerf.

—Ah, és original de debò! —no va poder estar-se de dir Beauchamp.

—I molt principesc —va afegir Château-Renaud.

—¿Com és això? —va preguntar Debray—. ¿No coneix la seva casa?

—No, ja els he dit que no volia arribar tard a la cita. M’he canviat de roba al cotxe i he baixat a la porta del vescomte.

Els joves van mirar-se. No sabien si Montecristo representava una comèdia, però tot el que sortia de la boca d’aquell home tenia, malgrat el seu caràcter original, un segell de simplicitat tan innegable que era impossible suposar que mentia. D’altra banda, ¿per què havia de fer-ho?

—Haurem de limitar-nos, doncs —va dir Beauchamp—, a prestar al senyor comte els petits serveis que es trobin al nostre abast. Jo, en la meva qualitat de periodista, li obro tots els teatres de París.

—Gràcies, senyor —va dir Montecristo amb un somriure—, el meu administrador ja té l’ordre de llogar-me una llotja a cadascun d’ells.

—¿L’administrador és també nubià i mut? —va preguntar-li Debray.

—No, senyor, és simplement un compatriota de vostès, si és possible que un cors sigui compatriota d’algú. Vostè ja el coneix, senyor de Morcerf.

—¿No deu ser, per casualitat, el bon signor Bertuccio, un expert a l’hora de llogar finestres?

—Exactament, i el va veure a casa meva el dia que vaig tenir l’honor de convidar-los a dinar. És un home molt valent, que ha estat una mica soldat, una mica contrabandista, en fi, una mica de tot. No gosaria jurar que no hagi tingut també alguna baralla amb la policia per alguna bestiesa, com ara una ganivetada.

—¿Va escollir aquest honrat ciutadà per administrador, senyor comte? —va preguntar-li Debray—. ¿Quina quantitat li roba cada any?

—Doncs, bé, paraula d’honor —digué el comte—, no més que qualsevol altre, n’estic segur. Fa, però, la seva feina, no coneix la paraula impossible, i jo el conservo.

—Aleshores —va dir Château-Renaud—, ja té casa muntada, un palau als Champs-Élysées, criats i administrador. Només li falta una amant.

Albert va somriure: pensava en la bella grega que havia vist a la llotja del comte al teatre Argentina i al Valle.

—Tinc una cosa millor —va dir Montecristo—, una esclava. Vostès lloguen les amants al teatre de l’Òpera, al del Vaudeville, al de les Variétés; jo vaig comprar la meva a Constantinoble. Va costar-me més cara, però, per aquesta banda, ja no em cal preocupar-me per res.

Però oblida que nosaltres som, com va dir el rei Charles —va fer Debray, rient—, francs de nom i francs de condició, és a dir, lliures. ¿No s’adona que, en trepitjar terra francesa, la seva esclava ha recobrat la llibertat?

—¿Qui l’hi dirà? —va preguntar Montecristo.

—El primer que passi.

—Ella només parla romaic.

—Aleshores és una altra cosa.

—¿La veurem, almenys —va preguntar Beauchamp—, o, a més d’un mut, també té eunucs, vostè?

—A fe meva, no —va dir Montecristo—, el meu orientalisme no arriba tan lluny: totes les persones que tinc al voltant són lliures de deixar-me. Si ho fan, no em necessitaran mai més, ni a mi ni a ningú. Potser no m’abandonen per això.

Feia estona que eren a les postres i als cigars.

—Benvolgut amic —va dir Debray a part a Morcerf, aixecant-se—, són dos quarts de tres, el seu convidat és encantador, però no hi ha cap bona companyia que no hagis de deixar, a vegades per una de dolenta: cal que torni al meu ministeri. Parlaré del comte al ministre, caldrà saber qui és.

—Vagi amb compte —li va respondre Morcerf—, els més astuts hi han renunciat.

—Bah! Tenim tres milions de pressupost per a la nostra policia, encara que és veritat que ja ens els hem gastat abans. No hi fa res, però, sempre quedaran cinquanta mil francs per invertir-los en aquest afer.

—¿I em dirà qui és quan ho sàpiga?

—L’hi prometo. A reveure, Albert. Adéu, senyors.

Mentre sortia, Debray va cridar molt fort a l’avantcambra:

—Que portin el cotxe!

—Bé —va dir Beauchamp a Albert—, no aniré a la Cambra, però tinc una cosa millor que un discurs del senyor Danglars per als meus lectors.

—Si us plau, Beauchamp —va exclamar Morcerf—, no en digui ni una Paraula, li ho suplico. No em tregui el mèrit de presentar-lo i explicar-lo. ¿És ben curiós, oi?

—Encara millor —va respondre Château-Renaud—: és realment un dels homes més extraordinaris que he conegut en ma vida. ¿Ve amb mi, Morrel?

—Deixi’m donar la meva targeta al senyor comte, que tindrà la gentilesa de prometre’m fer-nos una visita al carrer Meslay, 14.

—Estigui segur que no faltaré, senyor —va dir el comte, fent una reverència.

I Maximilien Morrel va sortir amb el baró de Château-Renaud, deixant Montecristo sol amb Morcerf.





XLII


La Presentació

—Senyor comte —digué Albert quan va quedar-se sol amb Montecristo—, permeti’m començar el meu ofici de cicerone ensenyant-li un model d’apartament de solter. Acostumat als palaus italians, haurà de fer un estudi per calcular en quants metres quadrats pot viure un jove parisenc que no està considerat un dels pitjor instal·lats. A mesura que passarem d’una cambra a l’altra, obrirem les finestres perquè vostè respiri.

Montecristo ja coneixia el menjador i el saló de la planta baixa. Albert va portar-lo primer a l’estudi, que, com recordarem, era la seva peça predilecta.

Montecristo era una persona capaç d’apreciar el que Albert hi tenia amuntegat: vells baguls, porcellana del Japó, teles orientals, vidre de Venècia, armes de tots els països del món, tot li resultava familiar, i, al primer cop d’ull, n’identificava l’època, el país i l’origen. Morcerf es pensava que seria ell qui donaria les explicacions i va trobar-se, al contrari, seguint un curs d’arqueologia, història natural i mineralogia sota la direcció del comte. Van baixar al primer. Albert va introduir l’hoste al saló, ple d’obres de pintors moderns. Hi havia paisatges de Dupré, amb canyars, arbres esvelts, vaques bramulant i cels meravellosos; genets àrabs de Delacroix, amb llargs barnussos blancs, cinturons brillants i armes damasquinades, els cavalls dels quals es mossegaven amb ràbia mentre els homes es destrossaven amb maces de ferro; aquarel·les de Boulanger, il·lustrant tot Notre-Dame de París amb una força que converteix el pintor en èmul del poeta; teles de Diaz, que fa les flors més boniques que les flors, i el sol més brillant que el sol; dibuixos de Decamps amb tant de color com els de Salvator Rosa però més poètics; pastels de Giraud i de Müller, representant nens amb cap d’àngel i dones amb cara de verge; apunts arrencats de l’àlbum del viatge a Orient de Dauzats, fets en pocs segons des de la sella d’un camell o sota la volta d’una mesquita: hi havia, en fi, tot allò que l’art modern pot donar en canvi, i com a compensació, de l’art perdut i desaparegut amb els segles precedents.

Almenys aquella vegada, Albert esperava ensenyar alguna cosa nova a l’estrany viatger. Davant la seva gran sorpresa, però, aquest, sense necessitat de buscar les signatures, que, en alguns casos, només eren representades per les inicials, atribuïa a l’instant cada obra al seu autor, de manera que era fàcil adonar-se que no solament en coneixia els noms sinó que havia apreciat i estudiat cadascun d’aquells talents.

Del saló van passar al dormitori. Era un model de gust sever i d’elegància alhora: només un retrat, però signat per Léopold Robert, hi brillava en un marc d’or mat.

El retrat va atreure de seguida la mirada del comte de Montecristo, perquè va fer tres passes ràpides i s’hi va parar de cop al davant.

Representava una jove de vint-i-cinc a vint-i-sis anys, morena, d’ulls ardents sota les parpelles llangoroses. Portava el vestit pintoresc de les pescadores catalanes, amb el cosset vermell i negre, i agulles d’or als cabells. Mirava el mar, la seva silueta elegant destacava sobre el blau de les onades i el del cel.

Si el dormitori no s’hagués trobat en penombra, Albert hauria pogut veure la lividesa que va escampar-se per les galtes del comte i captar també l’estremiment que va sacsejar-li les espatlles i el pit.

Va haver-hi un instant de silenci durant el qual la mirada de Montecristo va continuar obstinadament clavada en la pintura.

—Té una bella amant, vescomte —va dir Montecristo amb veu perfectament tranquil·la—, i el vestit, sens dubte un vestit de ball, li escau meravellosament.

—Ah, senyor! —va exclamar Albert—. No li perdonaria la confusió si, al costat d’aquest retrat, n’hagués vist un altre. Vostè no coneix la meva mare, comte: és la que veu en el quadre. Va fer-se pintar així fa set o vuit anys. El vestit que porta té l’aire de ser de fantasia, però la semblança és tan gran que encara la veig com era l’any 1830. La comtessa va encarregar el retrat durant una absència del comte. Sens dubte, estava convençuda de preparar-li una sorpresa agradable, però, cosa estranya, el retrat va desplaure el meu pare, i el valor de la pintura, que és, com veu, una de les bones de Léopold Robert, no va esborrar l’antipatia que li havia agafat. Cal dir, entre nosaltres, estimat comte, que el senyor de Morcerf és un dels pars més assidus del Luxemburg i un general famós, però un aficionat a les arts molt mediocre. Al contrari de la mare, que pinta d’una manera notable. Com que apreciava massa una obra com aquesta per acceptar separar-se’n, va donar-me-la perquè, a les meves habitacions, es trobés menys exposada a desplaure al senyor de Morcerf, el retrat del qual, pintat per Gros, també li ensenyaré en el moment oportú. Perdoni’m si li parlo així de la família, però, com que tindré l’honor d’acompanyar-lo a veure el comte, li dic això perquè no se li acudeixi d’alabar aquest retrat davant seu. D’altra banda, el quadre té una influència nefasta: és ben rar que la meva mare vingui aquí i no se’l miri, i més rar encara que ho faci sense plorar. L’aparició d’aquest retrat al palau és l’únic problema que hi ha hagut mai entre el comte i la comtessa, que, malgrat que fa més de vint anys que van casar-se, són tan feliços com el primer dia.

Montecristo va llançar una ràpida mirada a Albert, com si busqués una intenció amagada darrere aquelles paraules, però era evident que el jove les havia dit amb tota la simplicitat del món.

—Ara que ja ha vist les meves riqueses, senyor comte —va dir Albert—, permeti’m que les hi ofereixi, per indignes que siguin. Consideri’s a casa seva. Perquè se senti encara més còmode, tingui la bondat d’acompanyar-me a veure el comte de Morcerf. Des de Roma, vaig explicar-li per carta el favor que vostè m’havia fet, i vaig anunciar-li la visita que m’havia promès. Puc dir-li que el comte i la comtessa esperaven amb impaciència l’oportunitat de donar-li les gràcies. Està una mica fastiguejat de tot, ja ho sé, senyor comte, i les escenes de família no són gaire atractives per a Sindbad el Marí: n’ha vist de tantes menes! Tanmateix, accepti el que li proposo com una iniciació a la vida parisenca, una vida de compliments, visites i presentacions.

Montecristo va inclinar-se en silenci. Acceptava la proposta sense entusiasme ni disgust, com una de les conveniències socials que tot home com cal considera un deure. Albert va cridar el seu ajudant de cambra i va ordenar-li que anés a avisar al senyor i la senyora de Morcerf de l’arribada immediata del comte de Montecristo.

Albert i el comte van seguir-lo.

A l’avantcambra del comte de Morcerf, a sobre de la porta que donava al saló, era ben visible un escut, que, pel ric ornament i l’harmonia amb la decoració de la peça, demostrava la importància que el propietari del palau donava al blasó.

Montecristo va aturar-s’hi al davant i el va examinar atentament.

—D’atzur, amb set merletes d’or en banda. Sens dubte, l’escut de la família, ¿oi, senyor? —va preguntar—. A part de les peces del blasó, que em permeten desxifrar-lo, sóc un ignorant en matèria heràldica, jo, un comte de per riure, fabricat per la Toscana amb l’ajuda d’una comanda de sant Esteve, i que hauria passat de ser un gran senyor si no m’haguessin repetit que, quan viatges molt, és una cosa absolutament necessària. Perquè, en fi, encara que només sigui per evitar que els duaners t’escorcollin, cal portar algun blasó a les portelles del cotxe. Excusi’m, doncs, si li he fet una pregunta semblant.

—No és gens indiscreta, senyor —va respondre Morcerf amb la simplicitat de la convicció—, i ho ha endevinat: són les nostres armes. Tanmateix, com pot veure, es troben ajuntades amb un altre escut, de gules amb torre de plata, el de la meva mare. Per la part de les dones, sóc espanyol, però la casa de Morcerf és francesa, i, pel que he sentit a dir, una de les més antigues del sud de França.

—Sí —digué Montecristo—, és el que indiquen les merletes. Gairebé tots els pelegrins que van intentar o van fer la conquesta de Terra Santa van agafar com a blasons o bé creus, símbol de la missió que anaven a complir, o bé ocells migratoris, símbol del llarg viatge que anaven a emprendre i que esperaven realitzar en ales de la fe. Un dels seus avantpassats paterns, devia participar en alguna de les croades, i, suposant que no fos la de sant Lluís, s’hauria de remuntar al segle XIII, que encara és més interessant.

—És possible —va dir Morcerf—. En alguna part del gabinet del meu pare, hi un arbre genealògic que ens ho explicarà i sobre el qual jo vaig fer temps enrere uns comentaris que haurien edificat Hozier i Jaucourt[68] Ara ja no hi penso gens ni mica. Tanmateix, li diré, senyor comte, i això entra en les meves atribucions de cicerone, que, sota el nostre govern populista, la gent comença a preocupar-se molt per aquestes coses.

—Doncs, bé, el govern hauria hagut d’escollir en el seu passat alguna cosa millor que els dos cartells que he observat en els monuments i que no tenen cap sentit heràldic. Quant a vostè, vescomte, és més afortunat que el govern ja que les armes dels Morcerf són realment belles i parlen a la imaginació. Sí, és ben bé això, vostè és alhora de la Provença i d’Espanya. Cosa que explica, si la semblança del retrat és real, la bella pell morena de la noble catalana, que jo admirava tant.

Hauria calgut ser Èdip o la mateixa Esfinx per endevinar la ironia que amagaven les paraules del comte, aparentment d’una gran cortesia. Per tant, Morcerf va donar-li les gràcies amb un somriure, i, passant el primer per ensenyar-li el camí, va empènyer la porta situada sota els blasons i que, com ja hem dit, donava al saló.

En el punt més visible d’aquest, hi havia un altre retrat: el d’un home de trenta-cinc a trenta-vuit anys, amb uniforme d’oficial general. Lluïa la doble xarretera entorxada, distintiu dels graus superiors, i la cinta de comanador de la Legió d’Honor al coll. Al pit, a la dreta, ostentava la placa de l’Orde del Salvador, i, a l’esquerra, la de la gran creu de Carles III, que indicaven que la persona retratada havia fet les guerres de Grècia i d’Espanya, i que, en forma de bandes o faixins, equivalen a haver dut a terme alguna missió diplomàtica en aquests països.

Montecristo es trobava estudiant el retrat amb tanta cura com havia fet amb l’altre, quan va obrir-se una porta lateral i va trobar-se davant del comte de Morcerf en persona.

Era un home entre els quaranta i els quaranta-cinc anys, però n’aparentava almenys cinquanta. El bigoti i les celles negres contrastaven estranyament amb els cabells gairebé blancs i tallats en raspall, a l’estil militar. Anava vestit de civil i portava al trau de la solapa una cinta els diferents voravius de la qual recordaven les ordes amb què havia estat condecorat. Va entrar amb un pas força noble i amb una mena de pressa. Montecristo va veure’l acostar-se, però no es va moure. Va quedar-se amb els peus clavats al parquet i els ulls a la cara del comte de Morcerf.

—Pare —va dir el jove—, tinc l’honor de presentar-li el senyor comte de Montecristo, el generós amic que vaig tenir la fortuna de trobar en les difícils circumstàncies que vostè ja coneix.

—Sigui benvingut entre nosaltres —va dir el comte de Morcerf, saludant Montecristo amb un somriure—. Salvant l’únic hereu d’aquesta casa va fer-nos un servei mereixedor del nostre agraïment etern.

Mentre pronunciava aquestes paraules, el comte de Morcerf indicava una butaca a Montecristo i seia al seu torn davant de la finestra.

Pel que feia a Montecristo, mentre s’acomodava a la butaca indicada pel comte de Morcerf, va apanyar-se-les perquè la cara li quedés amagada a l’ombra dels grans cortinatges de vellut, i, des d’allí, poder llegir a les fesomies de l’interlocutor, marcades per la fatiga i les preocupacions, tota una història de dolors secrets, escrits en cadascuna d’aquelles arrugues prematures.

—La senyora comtessa s’estava vestint quan el vescomte l’ha fet avisar de la visita que tindria l’honor de rebre —digué Morcerf—. Baixarà al saló d’aquí a deu minuts.

—És un gran honor per a mi, el mateix dia de la meva arribada, entrar en relació amb un home el mèrit del qual equival a la seva reputació i amb qui la fortuna, per una vegada, no s’ha equivocat —digué Montecristo—. ¿No queda, però, ni a les planes de Midiya ni a les muntanyes de l’Atlas, un bastó de mariscal per oferir-li?

—Oh! —va exclamar Morcerf, envermellint una mica—. Ja vaig deixar el servei, senyor. Nomenat par sota la Restauració, vaig participar a la primera campanya sota les ordres del mariscal de Bourmont; podia, doncs, aspirar a un comandament superior, i qui sap si no m’hauria arribat si la branca primogènita hagués conservat el tron! La revolució de juliol era, pel que sembla, prou gloriosa per poder-se permetre ser ingrata, i va ser-ho amb tots els serveis que no datessin de l’època imperial. Vaig presentar, doncs, la dimissió perquè, quan t’has guanyat les xarreteres als camps de batalla, no saps maniobrar gaire sobre el paviment lliscós dels salons. Vaig abandonar l’espasa i vaig llançar-me a la política; em dedico a la indústria, estudio les arts útils. Ja tenia ganes de fer-ho els vint anys que vaig estar a l’exèrcit, però no havia disposat mai de temps.

—Aquestes idees són les que mantenen la superioritat de la seva nació sobre les altres, senyor —va respondre Montecristo—. Un gentilhome pertanyent a una gran família i en possessió d’una fortuna, que vol guanyar-se els primers ascens com un obscur soldat, és un cas molt rar; que, un cop esdevingut general, par de França i comanador de la Legió d’Honor, comenci un nou aprenentatge sense més esperança ni més recompensa que arribar a ser útil algun dia als seus semblants… Ah, senyor, això és realment extraordinari; encara diria més, sublim!

Albert mirava i escoltava Montecristo amb sorpresa, no estava acostumat a veure’l elevar-se a unes idees tan entusiastes.

—Desgraciadament —va continuar l’estranger, sens dubte per fer desaparèixer el núvol imperceptible que havia enfosquit el front de Morcerf a conseqüència de les seves paraules—, a Itàlia, no fem les coses així: creixem segons la nostra raça i la nostra espècie, i conservem el mateix fullatge, la mateixa talla i sovint la mateixa inutilitat tota la nostra vida.

—Però, senyor —li va respondre el comte de Morcerf—, Itàlia no és una pàtria per a un home com vostè, i França li obre els braços. Respongui a la seva crida, potser no serà ingrata amb tothom. França tracta malament els seus fills, però, habitualment, acull molt bé els estrangers.

—Ja veig que no coneix el senyor comte de Montecristo, pare —va dir Albert amb un somriure—. Les seves satisfaccions no pertanyen a aquest món; no aspira als honors i només n’agafa els que poden figurar en un passaport.

—És la frase més encertada que he sentit mai sobre mi —va respondre l’estranger.

—El senyor ha estat amo del seu destí i ha escollit el camí de les flors —digué el comte de Morcerf amb un sospir.

—Exactament, senyor —va replicar Montecristo, amb un d’aquests somriures que un pintor no podrà plasmar mai ni cap fisiòleg serà capaç d’analitzar.

—Si no tingués por de cansar el senyor comte —va dir el general, evidentment encantat amb les maneres de Montecristo—, l’acompanyaria a la Cambra. Avui, hi ha una sessió curiosa per a qui no conegui els nostres senadors moderns.

—Li agrairia molt, senyor, que tingués l’amabilitat de renovar l’oferiment un altre dia. Avui, m’han afalagat amb l’esperança de ser presentat a la senyora comtessa, i esperaré.

—Ah, la mare ja és aquí! —va exclamar el vescomte.

En efecte, girant-se ràpidament, Montecristo va veure la senyora de Morcerf dreta a l’entrada del saló, al llindar de la porta oposada a aquella per la qual havia entrat el marit: immòbil i pàl·lida, quan Montecristo va girar-se cap a ella, va deixar caure el braç, que, ignorem per quina raó, havia recolzat en el marc daurat. Feia uns segons que era allí, i havia sentit les últimes paraules pronunciades pel visitant ultramuntà.

Aquest va aixecar-se i va fer una profunda reverència a la comtessa, que va inclinar-se al seu torn, muda i cerimoniosa.

—¿Déu meu, senyora, què li passa? —va preguntar el comte—. ¿Potser es troba malament a causa de la calor del saló?

—¿No està bé, mare? —va exclamar el vescomte mentre es dirigia ràpidament cap a Mercedes.

Ella va donar-los les gràcies amb un somriure.

—No —digué—, però m’he emocionat una mica en veure per primera vegada la persona sense la intervenció de la qual ara estaríem de dol i plorant. Senyor —continuà la comtessa, avançant amb la majestat d’una reina—, li dec la vida del meu fill i el beneeixo per aquesta bona acció. I ara li estic obligada per la satisfacció que em proporciona donant-me l’oportunitat d’agrair-l’hi de la mateixa manera que l’he beneït, és a dir des del fons del cor.

El comte va tornar a inclinar-se, però més profundament que la primera vegada; encara estava més pàl·lid que Mercedes.

—Senyora —va dir—, el comte i vostè em recompensen massa generosament per una acció ben simple. Salvar un home, estalviar un turment a un pare, protegir la sensibilitat d’una dona no és fer una bona obra sinó un acte d’humanitat.

La senyora de Morcerf va respondre amb emoció a aquestes paraules, pronunciades amb una tendresa i una cortesia exquisides:

—És una gran sort per al meu fill, senyor, tenir-lo per amic, i dono gràcies a Déu per haver fet així les coses.

I Mercedes va aixecar els seus preciosos ulls al cel amb una gratitud tan infinita que, al comte, li va semblar veure-hi dues llàgrimes.

El senyor de Morcerf se li va acostar.

—Senyora, ja he presentat les meves excuses al senyor comte per veure’m obligat a abandonar-lo, i li prego que les hi reiteri. La sessió s’obre a les dues, són les tres i he de parlar.

—Vagi, senyor, jo provaré de fer oblidar la seva absència al nostre hoste —va dir la comtessa amb el mateix accent de sensibilitat, abans d’adreçar-se a Montecristo—. ¿El senyor comte ens concedirà el favor de passar la resta del dia amb nosaltres?

—Gràcies, senyora, li agraeixo moltíssim la invitació, però he baixat aquest matí a la porta de casa seva del meu cotxe de viatge. Ignoro com estic instal·lat a París i amb prou feines sé on em trobo. És una inquietud lleu, ho sé, però que, tanmateix, em neguiteja.

—¿Ens promet, almenys, que tindrem aquest plaer un altre dia? —va preguntar la comtessa.

Montecristo va inclinar-se sense respondre, però el gest podia passar per un assentiment.

—Aleshores, senyor, no el retinc —digué la comtessa—, no vull que el meu agraïment esdevingui una indiscreció o una importunitat.

—Estimat comte —va dir Albert—, si vol, intentaré tornar-li a París la seva amable cortesia de Roma i posaré el meu cupè a la seva disposició fins que vostè hagi tingut temps de preparar el seu carruatge.

—Mil vegades gràcies per la seva amabilitat, vescomte —digué Montecristo—, però m’imagino que el senyor Bertuccio deu haver-se’n ocupat durant les quatre hores i mitja que li he concedit i que ara trobaré a la porta un vehicle qualsevol completament a punt.

Albert s’havia acostumat a la manera de fer del comte, sabia que era com Neró a la recerca de l’impossible i ja no el sorprenia res. Tanmateix va voler comprovar personalment com havien executat les seves ordres i va acompanyar-lo a la porta del palau.

Montecristo no s’havia equivocat: tan aviat com va aparèixer a l’avantcambra del comte de Morcerf, un criat, el mateix que, a Roma, havia portat la carta del comte als dos joves i els n’havia anunciat la visita, havia sortit ràpidament del peristil, de manera que, quan l’il·lustre viatger arribava a l’escalinata, va trobar, en efecte, un cotxe que l’esperava.

Era un cupè acabat de sortir dels tallers de Keller, i uns cavalls pels quals el conegut tractant Drake, havia rebutjat el dia abans, com sabien tots els lions de París, una oferta de divuit mil francs.

—Senyor —va dir el comte a Albert—, no li proposo que m’acompanyi perquè només li podria ensenyar una casa improvisada, i, pel que fa a les improvisacions, he de tenir cura, com sap, de la meva reputació. Concedeixi’m un dia i permeti’m que l’inviti aleshores. Estaré més segur de no faltar a les lleis de l’hospitalitat.

—Si només em demana un dia, senyor comte, ja estic tranquil; el que m’ensenyarà no serà una casa sinó un palau. Decididament, té algun geni a la seva disposició.

—Deixi que la gent s’ho cregui —li va respondre Montecristo mentre posava un peu als esglaons guarnits de vellut de l’esplèndid carruatge— potser em resultarà útil amb les dones.

Va pujar i va tancar darrere seu la portella del vehicle, que va posar-se en marxa ràpidament, però no tant perquè el comte no veiés el moviment imperceptible que va fer tremolar la cortina del saló on havia deixat la senyora de Morcerf.

Quan Albert va tornar a dintre, va trobar la mare al salonet, enfonsada en una gran butaca de vellut. A la peça en penombra, només eren perceptibles, aquí i allà, les lluentors daurades del ventre d’un gerro de porcellana o les de la cantonera d’algun marc.

Albert no va poder veure la cara de la comtessa, amagada en un núvol de gasa que li embolcallava els cabells com un halo de vapor, però va semblar-li que tenia la veu alterada. També va percebre l’olor aspra i mordent de les sals de vinagre entre els perfums de les roses i dels heliotropis de la jardinera; en efecte, sobre una de les lleixes tallades de la xemeneia, el flascó de la comtessa, tret de l’estoig de xagrí, va atreure l’atenció inquieta del jove.

—¿Es troba malament, mare? —va preguntar-li—. ¿Ha tingut alguna indisposició mentre jo era fora?

—No, Albert El que passa és que les roses, les tuberoses i les flors de taronger, amb les primeres calors, a les quals encara no ens hem acostumat, desprenen uns perfums tan forts…

—Aleshores, mare —va dir Morcerf, allargant la mà cap a la campaneta—, cal fer-les portar a l’avantcambra. Vostè no es troba realment gaire bé; quan ha entrat, ja estava molt pàl·lida.

—¿De debò, Albert?

—Amb una pal·lidesa que li escau meravellosament, mare, però que, malgrat això, no ha deixat d’espantar-nos, al pare i a mi.

—¿Li n’ha parlat, el seu pare? —va preguntar vivament Mercedes.

—No, senyora, recordi que l’hi ha dit a vostè mateixa.

—No me’n recordo.

Va entrar el criat.

—Porti aquestes flors a l’avantcambra o al salonet —va dir el vescomte—; perjudiquen a la senyora comtessa.

El criat va obeir.

Va haver-hi un llarg silenci mentre s’emportaven les flors.

—¿Què significa aquest nom de Montecristo? —va preguntar la comtessa quan el criat va sortir amb l’últim gerro—. ¿És un nom de família, el d’una possessió o un simple títol?

—Crec que és un títol, mare, això és tot. El comte va comprar una illa a l’arxipèlag toscà i, com em deia aquest matí, va fundar-hi una comanda. Com vostè sap, es fa el mateix amb sant Esteve de Florència, sant Jordi Constantinià de Parma, fins i tot amb l’orde de Malta. D’altra banda, no té cap pretensió de noblesa i ell mateix s’anomena comte per casualitat, malgrat que l’opinió general a Roma és que es tracta d’un gran senyor.

—Les seves maneres són excel·lents —va dir la comtessa—, si més no pel que he pogut observar la poca estona que ha estat aquí.

—Oh, perfectes, mare! Fins i tot tan perfectes que superen amb escreix el que conec de més aristocràtic a les tres nobleses més orgulloses d’Europa, és a dir l’anglesa, l’espanyola i l’alemanya.

La comtessa va reflexionar un instant i, després d’aquesta curta vacil·lació, va dir:

—Miri, estimat Albert… entengui’m, li faig una pregunta de mare. És perspicaç, té experiència de la gent, més tacte que el que s’acostuma a tenir a la seva edat, i ha vist el comte en la intimitat: ¿creu que és el que sembla?

—¿I què sembla?

—Ho ha dit vostè fa un instant: un gran senyor.

—Li he dit, mare, que el consideraven així.

—¿Però, què en pensa, vostè, Albert?

—Li confessaré que no en tinc una opinió gaire clara. Crec que és maltès.

—No li pregunto per l’origen, li pregunto per la persona.

—Ah, això és una altra cosa! Li he vist tantes coses estranyes que, si vol que li digui què en penso, li respondré que més aviat el veuria com un dels personatges de Byron, marcats per la desgràcia amb un segell fatal: un Manfred, un Lara, un Werner; en fi, un d’aquests rebuigs d’alguna antiga família, que, desposseïts de la fortuna paterna, n’han aconseguit una altra gràcies a la força d’un geni aventurer que els ha situat fora de les lleis de la societat.

—¿Què diu…?

—Dic que Montecristo és una illa al mig de la Mediterrània, sense habitants ni guarnició, refugi de contrabandistes de totes les nacions i pirates de tots els països. ¿Qui sap si aquests dignes industrials no paguen un dret d’asil al seu senyor?

—És possible —digué la comtessa, pensarosa.

—Tanmateix, no hi fa res —va continuar el jove—. Contrabandista o no, estarà d’acord amb mi, mare, perquè vostè l’ha vist, que el senyor comte de Montecristo és un home notable i que tindrà uns èxits esclatants als salons de París. I miri, aquest mateix matí, ha començat l’entrada en societat deixant esbalaït fins i tot Château-Renaud.

—¿Quina edat pot tenir? —va preguntar Mercedes, atribuint visiblement una gran importància a la pregunta.

—Trenta-cinc o trenta-sis anys, mare.

—¿Tan jove? És impossible —va dir Mercedes, responent alhora al que li deia Albert i al que ella mateixa pensava.

—Tanmateix, és veritat. Tres o quatre vegades, va dir-me, i certament sense premeditació: en tal època, jo tenia cinc anys; en tal altra, deu; en aquella, dotze. Jo, que, per curiositat, estava pendent d’aquests detalls, relacionava les dates i mai no vaig enxampar-lo en fals. L’edat d’aquest home singular sense edat, és, doncs, n’estic segur, de trenta-cinc anys. A més, mare, recordi’n la vivor de la mirada, la negror dels cabells, i que, al front, malgrat la pal·lidesa, no hi té cap arruga. No solament és una persona vigorosa sinó, també, encara jove.

La comtessa va abaixar el cap com sota una onada massa feixuga de pensaments amargs.

—¿I sent amistat per vostè, Albert?

—Això, crec, senyora.

—¿I vostè… també l’aprecia?

—M’agrada, senyora, malgrat el que en diu Franz d’Épinay, que em volia fer creure que es tracta d’un home que ha tornat de l’altre món.

La comtessa va fer un gest de terror.

—Albert —va dir amb veu alterada—, sempre l’he posat en guàrdia contra les noves coneixences. Ara, ja és un home i pot donar-me consells a mi. Tanmateix, l’hi repetiré: sigui prudent.

—Perquè el consell em resultés profitós, estimada mare, caldria que jo sabés per endavant de què m’he de malfiar. El comte no és jugador, només beu aigua daurada amb una gota de vi d’Espanya, i tan ric que no podria emprar-me diners sense que jo me li’n rigués al nas. ¿Què vol que temi, doncs, de part seva?

—Té raó, els meus terrors són una follia, sobretot referits a una persona que va salvar-li la vida. A propòsit, ¿el pare, Albert, l’ha rebut bé? És important que siguem molt més que correctes amb el comte. A vegades, el senyor de Morcerf es troba ocupat, els afers l’amoïnen, i podria ser que, sense voler…

—El pare ha estat perfecte, senyora —la va interrompre Albert—; diré més: ha semblat infinitament afalagat per dos o tres habilíssims compliments que el comte li ha fet amb tant d’èxit com oportunitat, com si el conegués fa trenta anys. Cadascuna de les fletxes elogioses deu haver fet pessigolles al pare —va afegir, rient—, de manera que han quedat d’allò més amics, fins al punt que el senyor de Morcerf volia portar-lo a la Cambra per fer-li escoltar el seu discurs.

La comtessa no va respondre, estava absorta en un somieig tan profund que els ulls se li havien tancat a poc a poc. El jove, dret davant seu, la mirava amb amor filial, més tendre i afectuós en els nois les mares dels quals són encara joves i bufones. Després de veure com se li tancaven els ulls, va sentir-la respirar un instant en aquella dolça immobilitat. Creient-la adormida, va allunyar-se’n de puntetes i va tancar amb cura la porta de l’habitació on la deixava.

—Diable d’home! —va murmurar mentre movia el cap—. Ja li vaig predir allà que causaria sensació en societat. Puc mesurar l’efecte en un termòmetre infal·lible. La meva mare l’ha experimentat, i, per tant, cal que el comte sigui ben notable.

I va baixar als estables, no sense el despit secret que li causava el fet que el comte de Montecristo, sense ni solament pensar-hi, havia comprat un parell de cavalls que relegaven els seus propis bais al segon lloc en la consideració dels entesos.

—Decididament —va dir—, tots els homes no són iguals. Caldrà que demani al pare que desenvolupi aquesta teoria a la Cambra alta.





XLIII


El senyor Bertuccio

Mentrestant, el comte havia arribat a casa seva. Havia tardat sis minuts a recórrer el trajecte. Amb aquells sis minuts, però, n’hi havia hagut prou perquè el veiessin vint joves que coneixien el preu d’uns cavalls que ells no havien pogut comprar i que havien posat les muntures al galop per entreveure l’esplèndid senyor que es podia permetre uns animals de deu mil francs cadascun.

La casa escollida per Alí, i que havia de ser la residència de Montecristo a la ciutat, situada Champs-Élysées amunt, a la dreta, es trobava entre pati i jardí. Un massís molt espès al mig del pati ocultava una part de la façana. Al voltant del massís, dues avingudes semblants a dos braços s’allargaven a dreta i esquerra i conduïen els vehicles des de la reixa d’entrada a una doble escalinata amb un gerro de flors a cada esglaó. La casa, aïllada al centre d’un ampli espai, tenia, a més de la porta principal, una altra que donava al carrer Ponthieu.

Abans que el cotxer hagués tingut temps de cridar el porter, la massissa reixa va girar sobre els golfos. Havien vist arribar el comte, i a París igual que a Roma i pertot arreu, el servien com llamps. El cotxer va entrar, doncs, va recórrer el semicercle sense afluixar la marxa i, quan les rodes encara grinyolaven a la sorra de l’avinguda, la reixa ja era tancada de nou.

El cotxe va aturar-se a la banda esquerra de l’escalinata. Dos homes van acudir a obrir la portella: un d’ells era Alí, que va somriure a l’amo amb una increïble demostració d’alegria i va considerar-se pagat amb una simple mirada de Montecristo. L’altre va saludar humilment el comte i va oferir-li el braç per ajudar-lo a baixar del vehicle.

—Gràcies, senyor Bertuccio —va dir el comte, saltant amb agilitat els tres esglaons de l’estrep—. ¿I el notari?

—És al salonet, excel·lència —va respondre Bertuccio.

—¿I les targetes de visita que li vaig dir que fes imprimir quan tingués el número de la casa?

—Fetes, senyor comte. Vaig anar al millor gravador del Palais-Royal, que va gravar la planxa davant meu. Vaig fer portar la primera targeta impresa al senyor baró de Danglars, diputat, al carrer de la Chaussée-d’Antin, número 7. Les altres són a sobre de la xemeneia del seu dormitori, excel·lència.

—Bé. ¿Quina hora és?

—Les quatre.

Montecristo va donar guants, barret i bastó al mateix lacai francès que havia sortit de l’avantcambra del comte de Morcerf per demanar el cotxe, i va passar al salonet, acompanyat de Bertuccio, que va ensenyar-li el camí.

—Els marbres d’aquesta avantcambra són força dolents —va dir Montecristo—, espero que em trauran tot això del davant.

Bertuccio va inclinar-se.

Com havia dit l’administrador, el notari s’esperava al salonet.

Tenia l’aspecte honest d’un segon passant d’advocat de París elevat a la dignitat infranquejable de tabel·lió de suburbi.

—¿El senyor és el notari encarregat de vendre la casa de camp que vull comprar?

—Sí, senyor comte.

—¿Té preparat el contracte de venda?

—Sí, senyor comte.

—¿L’ha portat?

—Aquí el té.

—Perfectament. ¿On és la casa que compro? —va preguntar Montecristo despreocupadament, adreçant-se a mitges a Bertuccio i al notari.

L’administrador va fer un gest que volia dir que ho ignorava.

El notari va mirar Montecristo amb sorpresa.

—¿Com és això? —va preguntar—. ¿El senyor comte no sap on és la casa que compra?

—No, a fe meva.

—¿No l’ha vist?

—¿I com diable vol que l’hagi vist? Acabo d’arribar de Cadis aquest matí, mai no havia estat a París i és el primer cop que poso els peus a França.

—Això és una altra cosa —va respondre el notari—. La casa que el senyor comte compra està situada a Auteuil.

En sentir-lo, Bertuccio va empal·lidir visiblement.

—¿I on cau això d’Auteuil? —va preguntar Montecristo.

—A dues passes d’aquí, senyor comte, després de Passy, en un indret encantador al mig del Bois de Boulogne.

—¿Tan prop? —va exclamar Montecristo—. No és, doncs, al camp. ¿Com diable m’ha escollit una casa a les portes de París, senyor Bertuccio?

—¿Jo? —va fer l’administrador amb una estranya precipitació—. El senyor comte no va encarregar-me a mi buscar-la. Recordi, faci memòria.

—Ah, és veritat! —va dir Montecristo—. Ara me’n recordo. Vaig llegir l’anunci en un diari i vaig deixar-me seduir pel títol mentider: Casa de camp.

—Encara hi som a temps —va dir vivament Bertuccio—. Si me n’encarrega la recerca, excel·lència, li trobaré el millor que hi hagi, bé a Enghien, bé a Fontenay-aux-Roses o a Bellevue.

—No cal —va dir Montecristo, despreocupadament—. Com que ja tinc aquesta, me la quedaré.

—I el senyor farà bé —va dir ràpidament el notari, que tenia por de perdre els seus honoraris—. És una finca encantadora: aigües vives, boscos espessos i una casa confortable per bé que abandonada fa força temps. Sense comptar el mobiliari, que, malgrat que és vell, té valor, sobretot avui que les antigalles van tan buscades. Perdó, però estic convençut que el senyor comte té el gust del seu temps.

—¿És, doncs, una bona finca?

—Ah, senyor, encara millor: és magnífica.

—Redéu! —va exclamar Montecristo—. No deixem escapar una ocasió com aquesta. El contracte, si us plau, senyor notari.

I va signar-lo ràpidament després de fer un cop d’ull al punt del document on apareixien la situació de la casa i els noms dels propietaris.

—Bertuccio —va dir—, doni cinquanta-cinc mil francs al senyor.

L’administrador va sortir amb pas insegur i va tomar amb un feix de bitllets de banc, que el notari va comptar amb la cura d’algú que no té el costum de rebre els honoraris fins un cop descomptades les taxes legals.

—¿Hem solucionat totes les formalitats? —va preguntar el comte.

—Totes, senyor comte.

—¿Té les claus?

—Les conserva el porter que vigila la casa. Aquí té, però, l’ordre que li he donat perquè instal·li el senyor a la seva nova propietat.

—Molt bé.

I Montecristo va fer al notari un gest amb el cap, que volia dir que se n’anés, que ja no el necessitava.

—Però —va atrevir-se a dir l’honrat notari—, em sembla que el senyor comte s’equivoca: només són cinquanta mil francs en total.

—¿I els seus honoraris?

—Es troben inclosos en aquesta quantitat, senyor comte.

—¿No ha vingut, però, d’Auteuil, vostè?

—Sí, és clar.

—Doncs, bé, cal que li paguem les molèsties —va dir el comte, i va acomiadar-lo amb un gest.

El notari va sortir a recules, després de fer una profunda reverència; era la primera vegada en tota la seva vida professional que trobava un client com aquell.

—Acompanyi el senyor —va dir el comte a Bertuccio.

I l’administrador va sortir darrere el notari. Així que va quedar-se sol, el comte es va treure de la butxaca una cartera amb pany, que va obrir amb una petita clau que duia penjada al coll i de la qual no se separava mai. Després de buscar un instant, va agafar un full amb unes notes, va comparar-les amb el contracte de venda que hi havia sobre la taula, i va fer memòria:

—Auteuil, carrer Fontaine, número 28. És exactament això —va dir—. ¿I ara he de confiar en una confessió arrancada pel terror religiós o pel terror físic? D’altra banda, d’aquí a una hora, ho sabré tot.

Va colpejar amb una mena de martellet de mànec plegable un timbre que va produir un so agut i prolongat, semblant al d’un tam-tam.

—Bertuccio! —va cridar—. Bertuccio!

L’administrador va aparèixer a la porta.

—¿No va dir-me una vegada que havia viatjat per França, senyor Bertuccio?

—Per certes parts de França, sí, excel·lència.

—Sens dubte, coneix els voltants de París, ¿no?

—No, excel·lència, no —va respondre l’administrador amb una mena de tremolor nerviosa, que Montecristo, expert en emocions, va atribuir amb raó a una viva inquietud.

—És una llàstima que no hagi visitat mai els voltants de París, perquè vull anar aquesta mateixa tarda a veure la nova finca, i, si vostè m’hagués acompanyat, m’hauria donat sens dubte informacions útils.

—¿A Auteuil? —va exclamar Bertuccio, el cutis de coure del qual va esdevenir gairebé lívid—. ¿Anar, jo, a Auteuil?

—Bé, ¿i què té de sorprenent que vingui amb mi a Auteuil, li pregunto? Quan em quedaré allí, caldrà que vostè hi vingui, perquè forma part de la gent de la casa.

Bertuccio va abaixar el cap davant la mirada imperiosa de l’amo i va quedar-se immòbil, sense respondre.

—¿Però, què li passa? ¿Em farà cridar una segona vegada per demanar el cotxe? —va preguntar Montecristo en el mateix to que Lluís XIV va fer servir per pronunciar la famosa frase: «He estat a punt d’esperar-me!».

Bertuccio va anar en un salt del salonet a l’avantcambra i va cridar amb veu ronca:

—Els cavalls de sa excel·lència!

Montecristo va escriure dues o tres cartes. Quan tancava l’última, l’administrador va reaparèixer.

—El cotxe és a la porta, excel·lència.

—Doncs, bé, agafi els guants i el barret —digué Montecristo.

—¿He d’anar amb el senyor comte? —va preguntar Bertuccio.

—Sens dubte, caldrà que vostè doni instruccions, atès que penso habitar aquella casa.

No hi havia cap precedent d’algú que s’hagués atrevit mai a discutir una ordre del comte, i l’administrador, sense fer objeccions, va seguir l’amo, que va pujar al cotxe i va indicar-li que l’imités.

L’intendent va seure respectuosament a la banqueta del davant.





XLIV


La casa d’Auteuil

Montecristo havia observat que, baixant l’escalinata, Bertuccio s’havia senyat a la manera dels corsos, és a dir tallant l’aire en forma de creu amb el polze, i que, mentre ocupava el seu lloc al cotxe, havia mussitat una curta oració. Qualsevol altra persona s’hauria apiadat de la singular repugnància manifestada pel digne administrador envers el passeig extramurs decidit pel comte; aquest, però, semblava massa encuriosit per dispensar Bertuccio del petit viatge. En vint minuts, van arribar a Auteuil. L’emoció de l’administrador havia anat augmentant. Quan van entrar al poble, Bertuccio, arrupit en un racó del cotxe, va començar a observar amb un trasbals febril cadascuna de les cases davant les quals passaven.

—Digui que aturin al número 28 del carrer Fontaine —va dir el comte, clavant implacablement la mirada sobre l’administrador mentre li donava l’ordre.

La suor va amarar la cara de Bertuccio. Tanmateix, va obeir i, abocant-se per la finestreta, va cridar al cotxer:

—Carrer Fontaine, número 28!

El número 28 queia a l’altra punta del poble. Mentrestant, s’havia fet de nit, o més aviat un núvol negre, carregat d’electricitat, donava a la tenebra prematura l’aspecte i la solemnitat d’un episodi dramàtic. El carruatge va aturar-se, el lacai va precipitar-se a la portella i la va obrir.

—¿Què té, senyor Bertuccio? —va preguntar-li el comte—. ¿No baixa? ¿Es queda, doncs, al cotxe? ¿Què dimonis li passa, aquesta tarda?

Bertuccio va baixar com un llamp i va oferir l’espatlla al comte, que, aquella vegada, va recolzar-s’hi i va descendir d’un a un els tres esglaons de l’estrep.

—Truqui i anunciï’m —va dir el comte.

Bertuccio va trucar, la porta va obrir-se i el conserge va aparèixer.

—¿Qui hi ha?

—El seu nou amo, bon home.

I va allargar-li el document d’identificació donat pel notari.

—¿Han venut, doncs, la casa i és el senyor qui hi ve a viure?

—Sí, amic meu —va dir el comte—, i intentaré que vostè no trobi a faltar l’amo anterior.

—Oh, senyor, no el trobaré a faltar gaire, perquè el vèiem molt rarament. Fa més de cinc anys que no ha vingut, i, a fe meva, ha fet bé de vendre una casa que no li reportava absolutament res.

—¿Com es deia el seu amo anterior? —va preguntar Montecristo.

—El senyor marquès de Saint-Méran. Ah, estic ben segur que no ha venut la casa ni pel que li va costar!

—El marquès de Saint-Méran! —va exclamar Montecristo—. Em sembla que el nom no em resulta desconegut, el marquès de Saint-Méran…

Va semblar que feia memòria.

—Un vell gentilhome —va continuar el porter—, un fidel servidor dels Borbons. Tenia una filla única, casada amb el senyor de Villefort, que va ser procurador del rei a Nimes i després a Versalles.

Montecristo va llançar una mirada a Bertuccio: l’administrador estava més blanc que la paret en la qual es recolzava per no caure.

—¿No va morir, aquella filla? —va preguntar Montecristo—. Em sembla que vaig sentir-ho a dir.

—Sí, senyor, fa vint-i-un anys, i, d’ençà d’aleshores, amb prou feines hem tornat a veure tres vegades el pobre benvolgut marquès.

—Gràcies, gràcies —va dir Montecristo, adonant-se, per la prostració de l’administrador, que no podia tibar més la corda sense arriscar-se a trencar-la—. Doni’m una espelma, bon home.

—¿Vol que l’acompanyi, senyor?

—No, no cal, Bertuccio em farà llum.

I Montecristo va acompanyar aquestes paraules amb dues monedes d’or, que van provocar una explosió de benediccions i sospirs.

—Ah, senyor! —va dir el porter després de buscar inútilment a la lleixa de la xemeneia i a les de la vora—. Ja no em queda cap espelma.

—Agafi un dels fanals del cotxe, Bertuccio, i ensenyi’m les habitacions —va dir el comte.

L’administrador va obeir sense dir ni piu, però, per la tremolor de la mà que sostenia el fanal, era fàcil adonar-se que allò li costava.

Van recórrer una planta baixa força gran i un primer pis que constava d’un saló, una cambra de bany i dos dormitoris. Per un dels dormitoris, s’arribava a una escala de cargol que desembocava al jardí.

—Guaita, una escala d’emergència —va dir el comte—. Això resulta força còmode. Faci’m llum, senyor Bertuccio, passi davant i anem a veure on ens porta.

—Dóna al jardí, senyor —digué Bertuccio.

—¿I com ho sap, digui’m?

—Vull dir que deu donar-hi.

—Doncs, bé, assegurem-nos-en.

Bertuccio va sospirar i va posar-se al davant. L’escala donava, efectivament, al jardí.

L’administrador va aturar-se a la porta exterior.

—Au, senyor Bertuccio, continuï! —va dir el comte.

L’administrador, però, es trobava trasbalsat, embajanit, aixafat. Amb ulls extraviats, semblava buscar al seu voltant les empremtes d’un passat terrible; les mans, crispades pareixien voler allunyar records espantosos.

—¿I bé, senyor Bertuccio, per què no continua? —va insistir el comte.

—No, no! —va exclamar Bertuccio, deixant el fanal al racó de la paret interior—. No avançaré més, senyor, em resulta impossible!

—¿Què diu? —va articular la veu imperiosa de Montecristo.

—Miri, senyor —va exclamar l’administrador—, no és normal que, havent de comprar una casa a París, l’hagi adquirit precisament a Auteuil, i que sigui la del número 28 del carrer Fontaine. Ah! ¿Per què no l’hi he explicat tot abans, senyor? Segurament no m’hauria exigit que vingués. Esperava que la casa del senyor comte seria qualsevol altra. Com si no n’hi hagués cap més, a Auteuil, tret de la de l’assassinat!

—Oh, oh! —va fer Montecristo, aturant-se de cop i volta—. Quina paraula tan lletja acaba de pronunciar! Diable d’home! Cors de raça, sempre amb misteris i supersticions! Au, agafi el fanal i visitem el jardí. Suposo que, amb mi, no tindrà por!

Bertuccio va recollir el fanal i va obeir. Una vegada oberta, la porta va descobrir un cel lívid on la lluna s’esforçava en va lluitant contra un mar de núvols que la cobrien amb onades fosques: els il·luminava un instant, abans que anessin a perdre’s, encara més tenebrosos, a les profunditats de l’infinit.

L’administrador va voler tirar a l’esquerra.

—No, senyor —va dir Montecristo—, ¿què en traurem de seguir les sendes? Tirem endavant per aquesta gespa.

Bertuccio va eixugar-se la suor que li regalimava del front, però va obeir. Tanmateix, es desviava cap a l’esquerra.

Montecristo, en canvi, ho feia cap a la dreta. Va arribar al costat d’un massís d’arbres i es va aturar.

L’administrador no va poder-se contenir.

—Allunyi’s d’aquí, senyor —va cridar—, allunyi-se’n, li ho suplico, es troba exactament al lloc!

—¿Quin lloc?

—Al lloc mateix on va caure.

—Benvolgut senyor Bertuccio —va dir Montecristo, rient—, faci’m el favor d’asserenar-se; no ens trobem a Sartè o a Corti. Això no és una bardissa sinó un jardí anglès; mal conservat, d’acord, però no és una raó per calumniar-lo.

—Senyor, no es quedi aquí, no s’hi quedi, l’hi suplico.

—Crec que s’està tornant boig, senyor Bertuccio —va dir el comte, fredament—. Si és així, avisi’m i el faré tancar en un manicomi abans no hi hagi una desgràcia.

—Malauradament, excel·lència —va dir Bertuccio, movent el cap i ajuntant les mans amb un gest que hauria fer riure el comte si, en aquell moment, pensaments d’un interès superior no l’haguessin captivat, fent-li observar amb molta atenció les més insignificants manifestacions d’aquella consciència timorata—, malauradament, la desgràcia ja va succeir.

—Senyor Bertuccio —li digué el comte—, gesticulant així, es torça els braços i fa girar els ulls com un posseït del cos del qual el diable no vol sortir. Ara bé, tinc comprovat que, gairebé sempre, el dimoni més entossudit a quedar-se és un secret. Jo sabia que vostè era un cors taciturn, que es passava la vida rumiant contínuament alguna vella història de venjança, i li tolerava això a Itàlia, perquè allí les coses van així. A França, però, generalment, l’assassinat es considera una cosa de molt mal gust, hi ha gendarmes que se n’ocupen i patíbuls per venjar-lo.

Bertuccio va ajuntar les mans i com que, mentre ho feia, no va deixar el fanal, aquest va il·luminar-li la cara trasbalsada.

Montecristo va examinar-lo de la mateixa manera que, a Roma, havia observat el suplici d’Andrea. Tot seguit, en un to de veu que va escampar un altre calfred pel cos del pobre administrador, va dir:

—¿Mossèn Busoni va mentir-me, doncs, quan, després del seu viatge a França, l’any 1829, me’l va enviar, proveït d’una carta de recomanació en la qual alabava les grans qualitats de vostè? Doncs, bé, li escriuré, el faré responsable del seu protegit i m’assabentaré d’aquesta història d’un assassinat. Tanmateix, senyor Bertuccio, el previnc que tinc el costum d’adaptar-me a les lleis del país on visc i que no tinc ganes de barallar-me per vostè amb la justícia francesa.

—Oh, no ho faci, excel·lència! Sempre l’he servit amb fidelitat, ¿no? —va exclamar Bertuccio, desesperat—. Sempre he estat una persona honrada, fins i tot he fet tantes bones obres com he pogut.

—No dic que no —va replicar el comte—, però, ¿per què diable està tan trasbalsat? Mal senyal: una consciència neta no provoca tanta pal·lidesa a les galtes, tanta febre a les mans d’un home…

—Però, senyor comte —va respondre Bertuccio, vacil·lant—, ¿no va dir-me vostè mateix que mossèn Busoni, que va confessar-me a la presó de Nimes, l’havia avisat, quan va enviar-me a vostè, que jo tenia una cosa greu a la consciència?

—Sí, però com que ell l’enviava tot dient-me que seria un bon administrador, vaig pensar-me que havia robat, això és tot!

—Oh, senyor comte! —va exclamar Bertuccio amb menyspreu.

—O que, com que era cors, no havia pogut resistir el desig de fer una pell, com diuen allí amb una antífrasi, quan, al contrari, en desfàs una.

—Doncs, bé, sí, senyor, sí, senyor, és això! —va exclamar Bertuccio, llançant-se als peus del comte—, una venjança, una simple venjança.

—Ho comprenc, però no arribo a entendre que precisament aquesta casa l’espanti tant.

—¿No és molt natural, senyor —va replicar Bertuccio—, tenint en compte que la venjança va ser aquí?

—¿Què? ¿A casa meva?

—Oh, senyor, aleshores encara no era de vostè! —va respondre, ingènuament, Bertuccio.

—¿De qui era, doncs? Em sembla que el porter ens ha dit que pertanyia al marquès de Saint-Méran. ¿De què diable havia de venjar-se, vostè, del marquès de Saint-Méran?

—No es tractava d’ell, senyor, sinó d’un altre.

—Quina coincidència més estranya —va dir Montecristo com si s’abandonés als seus pensaments—, que es trobi de casualitat, sense cap mena de preparació, en una casa on va passar un fet que li produeix uns remordiments tan espantosos.

—Senyor —va dir l’administrador—, és cosa de la fatalitat, n’estic ben segur. Primer, vostè compra una casa precisament a Auteuil, la casa on jo vaig cometre un assassinat; baixa al jardí per la mateixa escala que va fer-ho ell, s’atura a l’indret exacte on va ell rebre el cop, a dues passes del plàtan sota el qual hi ha el clot on acabava d’enterrar la criatura… Això no és cosa de l’atzar, no, perquè, llavors, l’atzar s’assemblaria massa a la providència.

—Doncs, bé, senyor cors, suposem que es tracti de la providència; jo suposo sempre tot el que els altres volen. D’altra banda, cal fer concessions als esperits malalts. Au, va, calmi’s i conti-m’ho.

—Només vaig contar-ho una vegada, a mossèn Busoni. Aquestes coses —va dir Bertuccio, movent el cap— només es diuen sota secret de confessió.

—Aleshores, estimat Bertuccio —va dir el comte—, trobarà bé que el retorni al confessor; faci’s amb ell cartoixà o cistercenc, i parlin dels seus secrets. A mi, però, em fa por un hoste espantat per uns fantasmes semblants; no m’agrada que la meva gent no gosi passejar-se al vespre pel meu jardí. A més, li confesso que no tinc gaire interès a rebre la visita d’un comissari de policia, perquè, aprengui això senyor Bertuccio: a Itàlia només pagues a la justícia si calla, però, a França, al contrari, només li pagues quan parla. Redéu! Em pensava que vostè era una mica cors, molt contrabandista i un administrador habilíssim, però ja veig que el seu arc té més cordes. Ja no és dels meus, senyor Bertuccio.

—Oh, monsenyor, monsenyor! —va exclamar l’administrador, espantat per l’amenaça—. Oh, si només depèn d’això que jo continuï al seu servei, parlaré, ho diré tot; si he d’abandonar-lo, doncs, bé, serà per pujar al patíbul.

—Això és una altra cosa —va dir Montecristo—, però, si té intenció de mentir, pensi-s’ho abans: val més que no obri la boca.

—No, senyor, li juro per la salvació de la meva ànima que ho diré tot, perquè el mateix mossèn Busoni només va saber una part del meu secret. Primer, però, aparti’s d’aquest plàtan, l’hi prego. Miri, la lluna és a punt d’il·luminar aquell núvol, i vostè, de la manera que està situat, i amb l’abric que li amaga la figura i que s’assembla al del senyor de Villefort…

—¿Què diu? —va exclamar Montecristo—. ¿El senyor de Villefort…?

—¿El coneixia, excel·lència?

—¿L’antic procurador del rei a Nimes?

—Sí.

—¿Que va casar-se amb la filla del marquès de Saint-Méran?

—Sí.

—¿I que tenia als tribunals la reputació de ser el més honest, sever i rígid dels magistrats?

—Doncs, bé, senyor —va exclamar Bertuccio—, aquell home de reputació irreprotxable…

—¿Sí?

—Era un infame.

—Bah! —digué Montecristo—. Impossible.

—Tanmateix és com l’hi dic.

—Ah, caram! ¿I en té la prova?

—Si més no, la tenia.

—¿I l’ha perduda, sapastre?

—Sí, però, buscant bé, podem trobar-la.

—Au, senyor Bertuccio, conti’m el cas —va dir el comte—, comença a interessar-me de veritat!

I Montecristo, taral·lejant un fragment de Lucia[69], va anar a seure en un banc mentre Bertuccio el seguia tot fent memòria.

L’administrador va quedar-se dret davant seu.





XLV


La «vendetta[70]»

—¿Per on vol que comenci, senyor comte? —va preguntar Bertuccio.

—Per on vulgui —va respondre Montecristo—, donat que no en sé absolutament res.

—Em pensava, excel·lència, que mossèn Busoni li havia dit…

—Sí, alguns detalls, és clar, però fa set o vuit anys i se me n’ha anat tot del cap.

—Aleshores, sense por d’avorrir-lo, excel·lència, puc…

—Endavant, senyor Bertuccio, endavant, em farà el paper de diari de la tarda.

—Les coses es remunten a 1815.

—Ah, ah! —va exclamar Montecristo—. Això no és precisament ahir.

—No, senyor, i, tanmateix, en tinc els detalls tan presents a la memòria com si encara fos l’endemà. Jo tenia un germà més gran al servei de l’emperador. Havia arribat a tinent en un regiment compost exclusivament de corsos. Era el meu únic amic. Vam quedar orfes quan jo tenia cinc anys i ell divuit, i m’havia criat com si jo hagués estat fill seu. L’any 1814, sota els Borbons, s’havia casat. L’emperador va tornar de l’illa d’Elba, el meu germà va reincorporar-se immediatament al servei, i, ferit lleument a Waterloo, va retirar-se amb l’exèrcit a l’altra vora del Loire.

—Això, però, és la història dels Cent Dies, senyor Bertuccio, i, si no m’equivoco, ja està feta.

—Dispensi’m, excel·lència, però aquests detalls són necessaris i m’ha promès que tindria paciència.

—Continuï, continuï! Només tinc una paraula.

—Un dia, vam rebre una carta. Cal que li digui que vivíem al poblet de Roglianu, a la punta del Capicorsu. La carta era del meu germà, ens deia que havien llicenciat l’exèrcit i que tornava per Chastèurós, Clarmont-Ferrand, Lo Puèi i Nimes. Em pregava que, si tenia diners, els hi enviés a Nimes, a casa d’un fondista que coneixíem i amb el qual jo tenia alguna relació.

—De contraban —va dir Montecristo.

—Déu meu, comte, cal viure!

—Certament, continuï, doncs.

—Ja li he dit que estimava molt el meu germà, excel·lència. Per tant, vaig decidir portar-li jo mateix els diners en lloc d’enviar-los-hi. Tenia un miler de francs, vaig deixar-li’n cinc-cents a Assunta, la cunyada, vaig agafar els altres cinc-cents i vaig posar-me en camí cap a Nimes. Era una cosa fàcil: tenia la meva barca i havia d’agafar una càrrega al mar. Tot afavoria el projecte.

»Tanmateix, un cop recollida la càrrega, el vent esdevingué contrari, de manera que vam estar-nos quatre o cinc dies sense poder entrar al Roine. Finalment, vam aconseguir-ho i vam remuntar el riu fins a Arle. Vaig deixar la barca entre Bèlagarda i Bèucaire, i vaig agafar el camí de Nimes».

—Ja arribem, ¿oi?

—Sí, senyor: dispensi’m, però, com veurà, excel·lència, només dic les coses absolutament necessàries. Era quan tenien lloc les famoses matances del Sud. Hi havia tres bandits, anomenats Trestaillon, Truphemy i Graffan, que degollaven pels carrers tots els sospitosos de bonapartisme. Sens dubte, el senyor comte ha sentit parlar d’aquells assassinats.

—Vagament, em trobava molt lluny de França, aleshores. Continuï.

—Quan entraves a Nimes, trepitjaves literalment la sang. A cada pas, trobaves cadàvers. Els assassins, organitzats en bandes, mataven, robaven i cremaven.

»A la vista d’aquella carnisseria, vaig esgarrifar-me. No patia per mi, un simple pescador cors. Al contrari, eren bons temps per a nosaltres, els contrabandistes. Patia pel meu germà, soldat de l’imperi, que tornava de l’exèrcit del Loire, amb el seu uniforme i les seves xarreteres, i que, per tant, corria un gran perill.

»Vaig anar corrents a veure el nostre fondista. Els meus pressentiments no m’havien enganyat: el meu germà havia arribat el dia abans a Nimes i l’havien assassinat a la mateixa porta d’aquell a qui anava a demanar hospitalitat.

»Vaig fer tot el que vaig poder per esbrinar qui eren els assassins, però ningú va atrevir-se a dir-me’n els noms. Els teníem molta por. Aleshores vaig pensar en la justícia francesa, de la qual m’havien parlat tant, una justícia que no tem res, i vaig anar a veure el procurador del rei».

—¿I el procurador del rei es deia Villefort? —va preguntar Montecristo amb indiferència.

—Sí, excel·lència; venia de Marsella, on havia fet de substitut. El seu zel li havia valgut l’ascens. Deien que havia estat un dels primers a prevenir el govern sobre la tornada de l’emperador de l’illa d’Elba.

—Així, doncs, va presentar-se a casa seva.

—Senyor —li vaig dir—, el meu germà fou assassinat ahir als carrers de Nimes, no sé per qui, però esbrinar-ho és missió seva. Vostè és aquí el cap de la justícia i és ella qui ha de venjar els qui no ha sabut defensar.

»—¿I què era el seu germà? —va preguntar-me el procurador del rei.

»—Tinent del batalló cors.

»—¿Un soldat de l’usurpador, aleshores?

»—Un soldat dels exèrcits francesos.

»—Doncs, bé —va replicar—, qui a espasa mata a espasa mor.

»—S’equivoca, senyor, va matar-lo el punyal.

»—¿Què vol que hi faci, jo? —va preguntar-me el magistrat.

»—Ja l’hi he dit: vull que el vengi.

»—¿I de qui?

»—Dels seus assassins.

»—¿Per ventura els conec, jo?

»—Faci’ls buscar.

»—¿Per a què? El seu germà deu haver-se barallat i l’hauran matat en duel. Aquests antics soldats es lliuren a excessos que els sortien bé sota l’imperi, però que ara se’ls giren en contra. I, a la nostra gent del sud, no li agraden ni els soldats ni els excessos.

»—Senyor —li vaig replicar—, no demano res per a mi. Jo, o ploraré o em venjaré, això és tot. El meu pobre germà, però, tenia dona, i, si a mi em passés també una desgràcia, la pobra xicota es moriria de fam perquè només comptava amb la paga del marit. Aconsegueixi-li una pensió del govern.

»—Cada revolució provoca les seves catàstrofes —em va respondre el senyor de Villefort—, i el seu germà ha estat víctima d’aquesta. Una desgràcia per la qual el govern no deu res a la família. Si havíem de jutjar totes les venjances que els partidaris de l’usurpador van exercir contra els del rei quan ells disposaven del poder, potser, avui, el seu germà seria condemnat a mort. El que passa és una cosa molt natural, es tracta de la llei de les represàlies.

»—¿Què diu, senyor? —vaig exclamar—. ¿És possible que vostè, un magistrat, em parli així?

»—Tots els corsos són bojos, paraula d’honor —va respondre el senyor de Villefort—, es pensen que el seu compatriota encara és emperador. S’equivoca de temps, amic. Això, m’ho hauria hagut de dir fa dos mesos. Avui, és massa tard. Vagi-se’n, doncs, perquè, si no se’n va, faré que el treguin.

»Vaig mirar-lo un instant per veure si, amb una nova súplica, podia esperar alguna cosa.

»Aquell home era de pedra. Me li vaig acostar:

»—Doncs, bé —li vaig dir a mitja veu—, donat que coneix tan bé els corsos, ja deu saber que mantenen la seva paraula. Com que és reialista, considera que matar el meu germà ha estat ben fet perquè era bonapartista. Doncs, bé, jo, que també ho sóc, li dic una cosa: el mataré, senyor. D’ençà d’aquest moment, li declaro la vendetta. Per tant, vagi amb compte, vigili, perquè, la pròxima vegada que ens trobarem cara a cara, serà perquè li haurà arribat l’última hora.

»Dit això, abans que es refés de la sorpresa, vaig obrir la porta i vaig fugir».

—Ah, ah! —va exclamar Montecristo—. Amb aquesta cara de bona persona, senyor Bertuccio, i fa aquestes coses! I a sobre, a un procurador del rei. Uix! ¿El magistrat sabia, almenys, què vol dir la paraula vendetta?

—Ho sabia tan bé que, d’ençà d’aquell moment, no va sortir mai més sol i es va tancar amb pany i forrellat a casa mentre em feia buscar pertot arreu. Per sort, jo tenia un bon amagatall i no va poder trobar-me. Aleshores va fer-se por, tremolava davant la idea d’haver-se de quedar més temps a Nimes i va sol·licitar un canvi de residència. Com que era, en efecte, un home influent, van destinar-lo a Versalles. Vostè sap, però, que, per a un cors que ha jurat venjar-se d’un enemic, no hi ha distàncies, i el seu cotxe, per ben guiat que anés, mai no em va treure més de mitja jornada d’avantatge. I això que jo el seguia a peu.

»L’important no era matar-lo. Havia tingut cent vegades l’ocasió de fer-ho. Calia acabar amb ell sense que em descobrissin i, sobretot, sense que m’arrestessin. Ja no podia disposar de mi mateix; havia de protegir i alimentar la meva cunyada. Vaig vigilar el senyor de Villefort durant tres mesos; durant tres mesos, no va fer ni un pas, ni un encàrrec, ni un passeig que la meva mirada no observés. Finalment, vaig descobrir que venia misteriosament a Auteuil. Vaig tornar a seguir-lo i el vaig veure entrar a la casa on ens trobem. Venia a cavall o amb cotxe. Tanmateix, deixava el cotxe o el cavall a la fonda, i, en lloc d’entrar com tothom per la porta principal de la casa, ho feia per la que vostè veu allí.

Montecristo va fer un moviment amb el cap que demostrava que, en efecte, distingia enmig de la fosca l’entrada indicada per Bertuccio.

—Ja no havia de fer-hi res, a Versalles. Vaig quedar-me a Auteuil i vaig informar-me. Si volia enxampar-lo era allí on, evidentment, havia de preparar-li la ratera.

»Com el porter li ha dit, excel·lència, la casa pertanyia al senyor de Saint-Méran, sogre de Villefort. El senyor de Saint-Méran vivia a Marsella i, per tant, aquella casa de camp li resultava inútil: deien que acabava de llogar-la a una jove vídua que la gent només coneixia sota el nom de la baronessa.

»Efectivament, un vespre, guaitant per sobre de la tàpia, vaig veure una dona jove i bufona que passejava sola pel jardí, al qual no donava cap finestra veïna. La jove mirava amb freqüència a la banda de la porteta i vaig comprendre que esperava el senyor de Villefort. Quan vaig tenir-la prou a la vora per poder distingir-li la cara a desgrat de la fosca, vaig veure una bella jove de divuit o dinou anys, alta i rossa. Com que només duia una bata i res no li dissimulava la cintura, vaig poder observar que estava encinta i que l’embaràs semblava fins i tot força avançat.

»Al cap d’una estona, la porteta es va obrir. Va entrar un home i la jove va anar a rebre’l tan de pressa com podia. Van abraçar-se, van besar-se tendrament i van entrar plegats a la casa.

»L’home era el senyor de Villefort. Vaig deduir que, quan sortia, sobretot si ho feia de nit, devia travessar tot sol el jardí de punta a punta».

—¿Va arribar a saber després el nom d’aquella dona? —va preguntar el comte.

—No, excel·lència —va replicar Bertuccio—. Com veurà, no vaig tenir temps d’assabentar-me’n.

—Continuï.

—Potser hauria pogut matar el procurador del rei aquell vespre, però jo encara no coneixia prou els detalls del jardí. Em va fer por no matar-lo instantàniament i no poder fugir si algú acudia en sentir-lo cridar. Vaig deixar-ho per a la pròxima cita, i, perquè no se m’escapés res, vaig llogar una petita habitació des de la qual podia veure el carrer al qual donava la tàpia del jardí.

»Tres dies més tard, vora les set del vespre, vaig veure sortir de la casa un criat a cavall, que va agafar al galop el camí de la carretera de Sèvres. Vaig imaginar-me que anava a Versalles i no em vaig equivocar. Tres hores després, l’home va tornar cobert de pols; havia fet el seu encàrrec. Al cap de deu minuts, un altre home a peu, embolcallat amb un abric, obria la porteta del jardí la qual va tancar-se darrere seu.

»Vaig baixar ràpidament al carrer. Malgrat que no havia vist la cara de Villefort, el batec del meu cor va dir-me que era ell. Vaig travessar el carrer i vaig arribar al guardacantó situat a l’angle de la tàpia des del qual havia guaitat al jardí la primera vegada.

»Aquella vegada no vaig limitar-me a mirar, vaig treure’m la navalla de la butxaca, vaig assegurar-me que la punta estava ben esmolada i vaig saltar a l’altra banda de la tàpia.

»Primer de tot, vaig anar corrents a la porteta. Villefort havia deixat la clau al pany, limitant-se a tancar amb una doble volta.

»Res no m’impedia, doncs, fugir per allí. Vaig posar-me a estudiar el terreny. El jardí era un quadrat gran amb un prat de fina gespa anglesa al mig. A cada cantó del prat, hi havia massissos d’arbres de fullatge espès barrejats amb flors de tardor.

»Tant si entrava com si sortia, per anar de la porteta a la casa i viceversa, el senyor de Villefort havia de passar per força prop d’un dels massissos.

»Era a la darreria de setembre. El vent bufava amb força. Una lluna pàl·lida, velada a cada instant per grossos núvols que lliscaven ràpidament pel cel, emblanquinava la sorra dels caminals que conduïen a la casa, però no arribava a foradar la foscor dels densos massissos, on un home podia romandre amagat sense por que el descobrissin.

»Vaig ocultar-me en el més proper al trajecte que havia de seguir Villefort. Amb prou feines acabava d’amagar-m’hi, quan, enmig de les ràfegues de vent que doblegaven els arbres sobre el meu cap, va semblar-me sentir una mena de gemecs. Vostè sap, senyor comte, o més ben dit no sap, que, qui espera el moment de cometre un assassinat, sempre s’afigura que sent crits ofegats. Van escolar-se dues hores durant les quals va semblar-me sentir diverses vegades aquelles queixes. Van tocar les dotze.

»Quan encara ressonava, lúgubre, la darrera campanada, vaig veure que una feble claror il·luminava les finestres de l’escala de cargol per la qual acabem de baixar.

»La porta va obrir-se i l’home de l’abric va reaparèixer.

»Havia arribat el moment terrible, però feia tant de temps que m’havia preparat per afrontar-lo que no vaig flaquejar. Vaig treure la navalla, vaig obrir-la i vaig disposar-me a atacar.

»L’home va venir directament cap a mi. A mesura, però, que avançava pel terreny descobert, em va semblar veure que duia una arma a la mà dreta. Em va agafar por, però no de lluitar sinó de fracassar. Fins que no vaig tenir-lo a poques passes de mi, no vaig adonar-me que el que jo havia pres per una arma era en realitat una pala.

»Encara no havia pogut endevinar per a què volia una pala el senyor de Villefort, quan va aturar-se a la vora del massís, va fer una ullada al seu voltant i va començar a cavar un clot a terra. Aleshores vaig veure que, sota l’abric, que acabava de deixar sobre la gespa per tenir més llibertat de moviments, hi portava una altra cosa.

»Aleshores, ho confesso, una mica de curiositat va esmunyir-se en el meu odi: volia veure què havia vingut a fer allí Villefort. Vaig quedar-me immòbil, sense respirar, i vaig esperar.

»La sospita que se m’havia acudit va confirmar-se quan vaig veure que el procurador del rei treia de sota l’abric un petit cofre de dos peus de llargària i de sis a vuit polzades d’amplària.

»Vaig deixar que el diposités al clot, el colgués i trepitgés la terra fresca per fer desaparèixer els indicis de l’obra nocturna. Aleshores me li vaig llançar a sobre i vaig clavar-li la navalla al pit mentre li deia:

»—Sóc Giovanni Bertuccio! Et mato pel meu germà, i el teu tresor serà per a la seva vídua: com pots veure, la meva venjança és més completa que no m’esperava.

»No sé si va sentir aquestes paraules. Em sembla que no perquè va caure sense llançar ni un crit. La sang calenta va esquitxar-me les mans i a cara, però jo estava ebri, delirava. Aquella sang, en lloc de cremar-me, em refrescava. En un segon, vaig desenterrar el petit cofre amb l’ajuda de a pala. Després, perquè ningú veiés que l’havia robat, vaig tapar de nou el clot, vaig llançar la pala per sobre de la tàpia i vaig sortir per la porta, que vaig tancar per fora amb doble volta. Vaig emportar-me’n la clau».

—Bé! —va dir Montecristo—. Pel que veig, només era un petit assassinat acompanyat d’un robatori.

—No, excel·lència —va respondre Bertuccio—, era una vendetta seguida d’una restitució.

—¿I, com a mínim, la quantitat era important?

—No hi havia diners.

—Ah, sí, ara recordo que m’ha parlat d’una criatura, ¿no?

—Això mateix, excel·lència. Vaig anar corrents fins al riu, vaig seure a la riba, i, ansiós per saber què contenia el cofre, vaig fer-ne saltar el pany amb la navalla.

»Hi havia una criatura acabada de néixer, embolcallada amb un bolquer de batista fina. La cara purpúria i les mans de color violeta evidenciaven que devia haver sucumbit per asfíxia, provocada per uns lligaments naturals que li envoltaven el coll. Tanmateix, com que el cos encara no estava fred, no vaig gosar llançar-lo a l’aigua que fluïa a frec dels meus peus. Efectivament, al cap d’un instant, em va semblar sentir un lleuger batec a la part del cor. Vaig deslliurar-lo del cordó que li envoltava el coll i, com que jo havia estat infermer a l’hospital de Bastia, vaig fer el mateix que un metge en aquelles circumstàncies. És a dir, vaig insuflar-li valerosament aire als pulmons fins que, al cap d’un quart d’hora d’esforços increïbles, vaig veure que respirava i que llançava un petit xiscle.

»Jo també vaig xisclar, però d’alegria. “Déu, doncs —vaig dir-me—, no em maleeix, si em permet tornar la vida a una criatura humana en canvi de la que he arrabassat a una altra!”».

—¿I què va fer-ne, del nadó? —va preguntar Montecristo—. Era un equipatge força comprometedor per a un home que tenia necessitat de fugir.

—No va passar-me ni un moment pel cap la idea de quedar-me’l. Sabia, però, que, a París, hi ha un hospici on acullen aquestes pobres criatures. Quan vaig passar la barrera, vaig declarar que l’havia trobat a la carretera i vaig informar-me. El cofre era una prova: els bolquers de batista indicaven que el nadó era de pares rics; la sang que em cobria tant podia ser de la criatura com de qualsevol altra persona. No van fer-me cap objecció. Van indicar-me on estava l’hospici, al capdamunt del carrer Infern. Després de prendre la precaució de tallar el bolquer pel mig, de manera que una de les dues lletres amb què estava marcat continués embolcallant el cos del nadó i jo pogués quedar-me l’altra, vaig dipositar la criatura al torn, vaig trucar i vaig fugir corrents. Quinze dies més tard, em trobava de tornada a Roglianu i vaig dir a Assunta:

»—Consola’t, germana meva: Israel és mort, però jo l’he venjat.

»Aleshores va demanar-me que li expliqués aquelles paraules, i jo vaig contar-li el que havia passat.

»—Giovanni —va dir-me Assunta—, hauries hagut d’emportar-te la criatura, nosaltres hauríem ocupat el lloc dels pares que ha perdut. Li hauríem Posat Benedetto i Déu ens hauria beneit per la nostra bona obra.

»Com a resposta, vaig donar-li la meitat del bolquer que m’havia quedat, a fi de reclamar la criatura si, un dia, teníem més diners».

—¿Amb quines lletres estava marcat el bolquer? —va preguntar Montecristo.

—Amb una H i una N amb rodella de baró.

—Que Déu em perdoni, fa servir termes de blasó, senyor Bertuccio! ¿On diable ha fet estudis d’heràldica?

—Servint-lo a vostè, senyor, aprens de tot.

—Continuï, tinc curiositat per saber dues coses.

—¿Quines, senyor?

—¿Què se’n va fer, del petit? ¿M’ha dit que era un nen, oi, senyor Bertuccio?

—No, excel·lència, no recordo haver parlat d’això.

—Ah! Em semblava haver-ho sentit, dec haver-me equivocat.

—No, excel·lència, no s’ha equivocat perquè era, en efecte, un nen. Però volia saber dues coses. ¿Quina és la segona?

—La segona era el crim del qual l’acusaven quan va demanar un confessor i mossèn Busoni va anar a veure’l per aquest motiu a la presó de Nimes.

—Potser el relat resultarà molt llarg, excel·lència.

—¿I què? Amb prou feines són les deu, ja sap que no dormo i suposo que vostè no té gaires ganes d’anar-se’n al llit.

Bertuccio va fer una reverència i va continuar la narració.

—Mig per treure’m del cap els records que m’assetjaven, mig per subvenir a les necessitats de la pobra vídua, vaig reprendre de nou l’ofici de contrabandista, esdevingut més fàcil a causa de la relaxació de les lleis que sempre segueix una revolució. Les costes del sud, sobretot, estaven mal vigilades a causa dels motins que tenien lloc, ara a Avinyó, ara a Nimes, ara a Usès. Vam aprofitar la mena de treva que ens concedia el govern per establir relacions arreu del litoral. D’ençà de l’assassinat del meu germà als carrers de Nimes, jo no havia volgut tornar a la ciutat. Va resultar que el fondista amb el qual fèiem negocis, en veure que ja no volíem anar-hi, va acostar-se a nosaltres i va fundar una sucursal de la fonda a la carretera de Bèlagarda a Bèucaire amb el nom de Pont del Gard. Així teníem, tant a la banda d’Aigüesmortes com a la de Lo Martegue o Pòrt-de-Boc, una dotzena de dipòsits on deixàvem la mercaderia i on, si calia, trobàvem un refugi per fugir dels duaners i dels gendarmes. L’ofici de contrabandista dóna molt quan el fas amb una certa intel·ligència i una mica d’empenta. Quant a mi, vivia a les muntanyes perquè aleshores tenia un doble motiu per témer gendarmes i duaners; qualsevol compareixença davant dels jutges podia provocar una investigació, cosa que significa sempre una excursió al passat, i en el meu, de passat, podien trobar una cosa més greu que els cigars entrats de contraban o els barrils d’aiguardent que circulaven sense passi. Per tant, com que preferia mil vegades més la mort que no pas un arrest, feia coses sorprenents, que, més d’una vegada, van demostrar-me que tenir massa cura de la nostra pell és gairebé sempre l’únic obstacle que s’oposa a l’èxit d’aquells dels nostres projectes que necessiten una decisió ràpida i una execució vigorosa i audaç. En efecte, un cop has decidit jugar-te la vida, ja no ets igual que els altres homes, o més aviat els altres homes deixen de ser els teus iguals, i qualsevol que prengui aquesta determinació sent, en aquell precís moment, que les forces se li dupliquen i l’horitzó se li eixampla.

—Ara, filosofia, senyor Bertuccio! —el va interrompre el comte—. ¿És que ha fet una mica de tot en aquesta vida?

—Oh, perdoni, excel·lència!

—No, no! El que passa és que, a dos quarts d’onze, ja és una mica massa tard per fer filosofia. És l’únic que hi tinc a dir, donat que, la seva, la trobo exacta, cosa que no es pot afirmar de totes les filosofies.

—Les meves expedicions van esdevenir cada vegada més ambicioses, cada vegada més fructíferes. Assunta era una bona administradora i la nostra petita fortuna s’anava arrodonint. Un dia, quan jo sortia per a una expedició, ella va dir-me:

»—Ves. Per quan tornis et preparo una sorpresa.

»Vaig interrogar-la inútilment, no va voler-me’n dir res i me’n vaig anar.

»L’expedició va durar gairebé sis setmanes. Havíem anat a carregar oli a Lucca i cotó anglès a Livorno. Vam desembarcar sense entrebancs, vam obtenir els nostres beneficis i vam tornar molt contents.

»Quan vaig entrar a casa, la primera cosa que vaig veure, en la part més visible del dormitori d’Assunta, en un bressol sumptuós en comparació amb la resta del mobiliari, va ser una criatura de set o vuit mesos. Vaig llançar un crit d’alegria. Els únics moments de tristesa que havia tingut d’ençà de l’assassinat del procurador del rei me’ls havia provocat el fet d’haver hagut d’abandonar la criatura. No cal dir que, de remordiments per l’assassinat, no n’havia tingut cap ni un.

»La pobra Assunta ho havia endevinat. Havia aprofitat la meva absència, i, amb la meitat del bolquer, on hi havia apuntats, per no oblidar-los, el dia i l’hora que el nen havia estat deixat a l’hospici, se n’havia anat a París i ella mateixa l’havia reclamat. No li havien posat cap obstacle i li havien donat la criatura.

»Ah!, li confesso, senyor comte, que, en veure el pobre petit dormint al bressol, vaig trasbalsar-me i les llàgrimes van pujar-me als ulls.

»—Realment, Assunta —vaig exclamar—, ets una dona digna i la providència et beneirà».

—Això és menys exacte que la seva filosofia; no és més que fe.

—Desgraciadament, excel·lència —li va respondre Bertuccio—, té molta raó, i Déu va encarregar el meu càstig a aquella mateixa criatura. Mai una natura perversa s’havia declarat tan prematurament, i, tanmateix, ningú no pot dir que vam criar-lo malament, perquè la meva germana el tractava com si fos fill d’un príncep. Era un noi amb una cara encantadora i uns ulls d’un color blau clar com el de les porcellanes xineses, que harmonitzen tan bé amb el blanc lletós general. Només els cabells, d’un ros massa intens, li donaven un aspecte estrany, que intensificava la vivacitat de la seva mirada i la malícia del seu somriure. Desgraciadament, hi ha un proverbi que diu que un pèl-roig es molt bo o molt dolent, i, pel que fa a Benedetto, va resultar exacte: ja de jovenet, va ser molt dolent. També és veritat que la tendresa de la seva mare va afavorir-ne les primeres inclinacions. El noi, per qui la meva pobra cunyada anava al mercat de la ciutat, situada a quatre o cinc llegües d’allí, a fi de comprar-li la fruita primerenca i les llaminadures més delicades, s’estimava més les castanyes o les pomes que el veí assecava al graner i que ell li robava travessant les tanques, que no pas les taronges de Palma i les conserves de Gènova, tot i que tenia a la seva disposició les castanyes i les pomes del nostre hort.

»Un dia, Benedetto devia tenir aleshores cinc o sis anys, el veí Wasilio, que, d’acord amb els costums de la nostra terra, no tancava ni la bossa ni les joies, perquè, i això el senyor comte ho sap igual que tothom, a Còrsega no hi ha lladres, va venir a queixar-se que li havia desaparegut un lluís de la bossa. Li vam dir que potser s’havia equivocat al comptar-los, però ens va dir que n’estava segur. Aquell dia, Benedetto havia sortit de casa de bon matí i estàvem molt inquiets per ell. Al vespre, va tornar arrossegant un mico que, segons ens va dir, havia trobat encadenat a la soca d’un arbre. Feia un mes que aquella criatura entremaliada, que ja no sabia quina n’havia de cavil·lar, volia un mico de totes totes. Un saltimbanqui que havia passat per Roglianu i que tenia uns quants d’aquests animals els exercicis dels quals havien fet molta gràcia al noi, li havia inspirat sens dubte la desafortunada fantasia.

»—Als nostres boscos, no hi ha micos —li vaig dir—, i encara menys d’encadenats. Confessa’m, doncs, com has aconseguit aquest.

»Benedetto va mantenir la mentida i la va acompanyar amb uns detalls que feien més honor a la seva imaginació que a la seva veracitat. Vaig irritar-me i ell va posar-se a riure; vaig amenaçar-lo i va recular dues passes.

»—No pots pegar-me, no hi tens dret perquè no ets el meu pare.

»No vam saber mai qui li havia revelat el secret fatal, que nosaltres li havíem amagat tanmateix amb tanta cura. Sigui el que vulgui, la resposta, amb la qual el noi es retratava de cap a peus, va espantar-me. En efecte, vaig deixar caure el braç sense tocar el culpable. Va guanyar i la victòria va donar-li una audàcia tan gran que, d’ençà d’aleshores, tots els diners d’Assunta, l’amor de la qual pel noi semblava augmentar a mesura que ell n’esdevenia menys digne, se’n va anar en capricis que la meva cunyada no sabia combatre, en follies que no tenia el valor d’impedir. Quan jo era a Roglianu, les coses encara rutllaven prou bé, però, així que me n’anava, Benedetto tornava a ser l’amo de la casa i tot anava malament. Quan tenia amb prou feines onze anys, tots els seus amics eren xicots de divuit o vint anys, escollits entre els individus més indesitjables de Bastia i Corti, i la justícia ja ens havia advertit diverses vegades per algunes entremaliadures que mereixien un nom més seriós.

»Vaig espantar-me. Qualsevol investigació podia tenir conseqüències funestes: precisament em veia obligat a allunyar-me de Còrsega per una expedició important. Vaig reflexionar molt i, amb la idea d’evitar alguna desgràcia, vaig decidir-me a emportar-me Benedetto. Jo esperava que la vida dura i activa del contrabandista, i la severa disciplina a bord canviarien aquell caràcter a punt de corrompre’s si és que ja no estava horrorosament corromput.

»Vaig emportar-me, doncs, Benedetto a part i li vaig proposar que em seguís, adornant la proposta amb les promeses que poden seduir un noi de dotze anys.

»Va deixar-me parlar i, quan vaig acabar, va esclafir de riure:

»—¿Que s’ha tornar boig, oncle? —em deia així quan estava de bon humor—. ¿Canviar la vida que faig per la seva, la meva saludable i excel·lent mandra per l’horrible treball que vostè s’ha imposat? ¿Passar fred de nit, calor de dia, amagar-te contínuament, rebre trets quan et deixes veure, i, al capdavall, per guanyar una mica de diners? De diners, en tinc tants com vull; la mare Assunta me’n dóna quan li’n demano. Ja veu, doncs, que seria un imbècil si acceptés el que em proposa.

»Aquella audàcia i aquells raonaments van deixar-me estupefacte. Benedetto va tornar-se’n a jugar amb els amics i, de lluny, vaig veure que m’assenyalava als companys com si jo fos un idiota».

—Un nen encantador! —va murmurar Montecristo.

—Oh, si hagués estat meu —va respondre Benedetto—, si hagués estat un fill o almenys un nebot, ja l’hauria fet tornar al bon camí, perquè la consciència dóna la força! La idea, però, que anava a pegar un noi del qual jo havia mort el pare em feia impossible cap correcció. Vaig donar bons consells a la meva cunyada, que, durant les nostres discussions, sempre es posava de part del petit desgraciat, i, com que ella va confessar-me que havia trobat a faltar quantitats considerables de diners diverses vegades, vaig indicar-li un indret on podia amagar el nostre petit tresor. Per la meva banda, havia pres una decisió: Benedetto sabia llegir, escriure i comptar Perfectament, perquè, quan li pegava per treballar, aprenia en un dia el que, als altres, els costava una setmana. Havia pres, deia, una decisió: el posaria a treballar com a secretari en algun vaixell d’altura. Sense prevenir-lo de res, el faria agafar un bon matí i el faria transportar a bord. D’aquesta Manera, i recomanant-lo al capità, el seu futur depenia d’ell mateix.

»Fet aquest pla, vaig salpar cap a França.

»Aquella vegada, havíem de fer totes les operacions al golf del Lleó, i esdevenien cada vegada més difícils perquè ens trobàvem a l’any 1829. S’havia restablert totalment la tranquil·litat, i, per tant, el servei de costes havia esdevingut més regular i sever que mai. A més, a causa de la inauguració de la fira de Bèucaire, la vigilància encara havia augmentat momentàniament.

»A la primeria, l’expedició va rutllar sense problemes. Vam amarrar la barca, que tenia un doble fons on amagàvem les mercaderies de contraban, enmig d’una gran quantitat de vaixells, que omplien les vores del Roine des de Bèucaire fins Arle. Un cop allí, vam començar a descarregar de nit les mercaderies prohibides i a introduir-les a la ciutat mitjançant gent relacionada amb nosaltres o fondistes, les cases dels quals fèiem servir de dipòsits. Bé perquè l’èxit ens havia fet imprudents, bé perquè van trair-nos, un dia, vora les cinc de la tarda, quan ens disposàvem a berenar, el nostre jove grumet, tot espantat, va venir a dir-nos que havia vist un escamot de duaners dirigint-se cap a la nostra banda. No era precisament l’escamot el que ens feia por. Aleshores, i sobretot aquells dies, companyies senceres voltaven per les vores del Roine. El que ens esverava eren les precaucions que, segons el noi, l’escamot adoptava per no ser vist. Vam reaccionar ràpidament, però ja era massa tard: la nostra barca, l’objectiu evidentment de la recerca, es trobava envoltada. Entre els duaners, vaig veure alguns gendarmes. Aquests m’intimidaven tant com m’embravia habitualment qualsevol altre cos militar. Vaig baixar a la cala, vaig esmunyir-me per una portella, vaig deixar-me lliscar al riu i vaig nedar entre dues aigües, respirant nomes a llargs intervals, de manera que vaig arribar sense que em veiessin a una sèquia acabada de fer i que comunicava el Roine amb el canal de Bèucaire a Aigüesmortes. Un cop allí, estava salvat perquè podia seguir la sèquia sense que em veiessin. Vaig arribar, doncs, al canal, sense incidents. No era per atzar i irreflexivament que havia seguit aquell camí: ja li he parlat, excel·lència, d’un hostaler de Nimes que havia posat una petita fonda a la carretera de Bèlagarda a Bèucaire».

—Sí —va dir Montecristo—, me’n recordo perfectament. El bon home, si no m’equivoco, era també soci seu, ¿no?

—Això mateix —va respondre Bertuccio—, però, feia set o vuit anys, havia cedit l’establiment a un antic sastre de Marsella, que, després d’arruïnar-se fent el seu ofici, havia volgut provar fortuna en un altre. No cal dir que els petits tractes que havíem fet amb el primer propietari vam mantenir-los amb el segon. Pensava, doncs, demanar-li asil.

—¿I com es deia? —va preguntar el comte, que semblava tornar a interessar-se una mica pel relat de Bertuccio.

—Gaspard Caderousse, i estava casat amb una dona de Carconte a qual només coneixíem pel nom del seu poble, una pobra dona que patia de la febre dels aiguamolls i que s’anava morint de llangor. Quant a l’home, era un tipus robust, de quaranta a quaranta-cinc anys, que, més d’una vegada, en circumstàncies difícils, ens havia donat proves de presència d’ànim i de valor.

—¿I diu que això passava l’any…?

—1829, senyor comte.

—¿Quin mes?

—Juny.

—¿A la primeria o a la fi?

—El dia 3, a la tarda.

—Ah! El 3 de juny de 1829 —va fer Montecristo—. Continuï.

—Jo tenia la intenció, doncs, de demanar asil a Caderousse. Com que teníem el costum, fins i tot en circumstàncies ordinàries, de no entrar mai a casa seva per la porta que donava a la carretera, vaig decidir fer-ho com sempre: vaig saltar la tanca del jardí, vaig esmunyir-me reptant entre les oliveres desnerides i les figueres bordes, i, per por que Caderousse no tingués algun viatger a la fonda, vaig ficar-me en una mena de cobert on havia passat la nit més d’una vegada tan bé com al millor llit. El cobert només quedava separat de la sala comuna de la planta baixa de la fonda per un envà de taulons on hi havia uns forats fets expressament perquè nosaltres poguéssim guaitar i escollir el moment oportú per fer saber que érem allí. Si Caderousse estava sol, jo pensava avisar-lo de la meva arribada, acabar a casa seva l’àpat interromput per l’aparició dels duaners i aprofitar la tempesta que es preparava per tornar a la vora del Roine i veure què havia passat amb la barca i els tripulants. Vaig esmunyir-me, doncs, a l’interior del cobert, i just a temps, perquè aleshores Caderousse entrava a la fonda amb un desconegut.

»Vaig quedar-me amagat i vaig esperar, no pas amb la intenció d’assabentar-me dels secrets del fondista sinó perquè no podia fer una altra cosa; a mes, allò ja m’havia passat una pila de vegades.

»L’home que acompanyava Caderousse era, evidentment, foraster al sud de França: es tractava d’un dels comerciants que vénen a vendre joies a la fira de Bèucaire i que, al llarg del mes que dura el mercat, al qual aflueixen compradors i venedors d’arreu d’Europa, a vegades arriben a fer cent mil o cent cinquanta mil francs de negoci.

»Caderousse va entrar el primer i de pressa.

»En veure la sala de la planta baixa buida com de costum i només vigilada pel gos, va cridar a la dona.

»—Eh, Carconte! El bon mossèn no ens havia enganyat, el diamant era bo!

Va esclatar un crit d’alegria, i, gairebé immediatament, l’escala va cruixir sota unes passes afeixugades per la feblesa i la malaltia.

»—¿Què dius? —va preguntar la dona, més pàl·lida que una morta.

»—Dic que el diamant era bo i que aquest senyor, un dels joiers més importants de París, esta disposat a donar-nos-en cinquanta mil francs. Tanmateix, per assegurar-se que és ben bé nostre, demana que li contis, com ja he fet jo, de quina manera miraculosa ha caigut a les nostres mans. Mentrestant, senyor, segui si us plau, i, com que fa molta calor, vaig a buscar-li alguna cosa perquè es refresqui.

»El joier examinava amb atenció l’interior de la fonda i la pobresa, ben visible, dels qui li anaven a vendre un diamant que semblava sortit del joier d’un príncep.

»—Conti-m’ho, senyora —va dir, volent sens dubte aprofitar l’absència del marit perquè cap senyal d’aquest no influís sobre la dona i veure si els dos relats quadraven.

»—Sí, Déu meu! —va dir la dona amb volubilitat—. És una benedicció del cel que estàvem lluny d’esperar. Imagini’s, benvolgut senyor, que el meu marit va estar relacionat l’any 1814 o el 1815 amb un marí anomenat Edmond Dantès: aquell pobre xicot, que Caderousse havia oblidat completament, no l’havia oblidat a ell, i, quan va morir, va deixar-li el diamant que vostè acaba de veure.

»—¿I com havia arribat a les seves mans? —va preguntar el joier—. ¿Ja el tenia, doncs, abans d’entrar a la presó?

»—No, senyor —va respondre la dona—, però, a la presó, pel que sembla, va conèixer un anglès molt ric, company de cel·la. Com que aquest va caure malalt i Dantès va cuidar-lo com a un germà, l’anglès, quan va sortir de la captivitat, va deixar al pobre Dantès, que, menys afortunat que ell, va morir a la presó, aquest diamant, que ell va llegar-nos al seu torn i que, aquest matí, el digne mossèn ha vingut a lliurar-nos.

»—Exactament la mateixa història —va murmurar el joier—, i, al capdavall, pot ser veritat per inversemblant que resulti a la primeria. L’única cosa en la qual no estem d’acord és el preu.

»—¿Què diu? —va exclamar Caderousse—. Em pensava que vostè havia accedit al que jo li demanava.

»—La meva oferta era de quaranta mil francs —va replicar el joier.

»—¿Quaranta mil? —va exclamar la Carconte—. Certament, no el donarem per aquest preu. El mossèn ens ha dit que en valia cinquanta mil, i encara sense la muntura.

»—¿I com es deia el sacerdot? —va demanar l’infatigable preguntaire.

»—Mossèn Busoni —va respondre la dona.

»—¿Era, doncs, un estranger?

»—Un italià dels voltants de Mantova, crec.

»—Ensenyi’m el diamant —va dir el joier—. Vull veure’l un altre cop, sovint jutges malament les pedres a primer cop d’ull.

»Caderousse es va treure de la butxaca un petit estoig de xagrí negre, va obrir-lo i va passar-lo al joier. En veure el diamant, de la grandària d’una avellana petita, el recordo com si encara el veiés, els ulls de la Carconte van espurnejar de cobdícia».

—¿I què en pensava, vostè, de tot plegat, senyor tafaner? —va preguntar Montecristo—. ¿Donava fe a la bella faula?

—Sí, excel·lència. Jo no considerava Caderousse un malvat i el creia incapaç d’haver comès un crim o fins i tot un robatori.

—Això diu més a favor del seu cor que de la seva experiència, senyor Bertuccio. ¿Havia conegut aquell Edmond Dantès del qual parlaven?

—No, excel·lència, no n’havia sentit parlar mai fins aleshores, i, de llavors ençà, només una vegada al mateix mossèn Busoni quan el vaig veure a la presó de Nimes.

—Bé, continuï.

—El joier va agafar l’anell de mans de Caderousse, es va treure de la butxaca unes pinces d’acer i unes petites balances de coure. Va separar les grapes d’or que subjectaven la pedra a l’anell, va fer sortir el diamant del seu alvèol i va pesar-lo atentament.

»—Arribaré als quaranta-cinc mil francs, però ni un sou més. D’altra banda, com això és el que val el diamant, només he agafat aquesta quantitat.

»—Oh, per això no cal que pateixi! —va dir Caderousse—. Jo tornaré amb vostè a Bèucaire per agafar els altres cinc mil.

»—No —va dir el joier, tornant el diamant i l’anell al joier—, no val més, i fins i tot em sap greu haver ofert aquesta quantitat, tenint en compte que, a la pedra, hi ha un defecte que no havia vist abans. No hi fa res, però, només tinc una paraula: he dit quaranta-cinc mil francs i no me’n torno enrere.

»—Almenys posi el diamant de nou a l’anell —va dir la Carconte amb agror.

»—És just —va respondre el joier, i va fer-ho.

»—Bé, bé, bé —va dir Caderousse mentre tornava a posar-se l’estoig a la butxaca—, el vendrem a un altre.

»—Sí —va replicar el joier—, però no ho tindran tan fàcil com amb mi. Un altre no s’acontentarà amb les informacions que m’han donat. No és normal que un home com vostè tingui un diamant de cinquanta mil francs. Un altre avisarà els magistrats, caldrà trobar mossèn Busoni, i els capellans que donen diamants de dos mil lluïsos són rars. La justícia començarà per enxampar-lo, a vostè, i l’enviarà a la presó. I, si el declaren innocent i el deixen en llibertat després de tres o quatre mesos de captivitat, l’anell s’haurà extraviat i li donaran una pedra falsa de tres francs en lloc d’un diamant que en val cinquanta mil, potser cinquanta cinc mil, la compra del qual, però, i vostè estarà d’acord amb mi, implica córrer certs riscs.

»Caderousse i la dona van interrogar-se amb la mirada.

»—No —va dir Caderousse—, no som prou rics per perdre cinc mil francs.

»—Com vulgui, amic meu —va dir el joier—. Tanmateix, com pot veure, jo havia portat diners comptants.

»I es va traure d’una butxaca un grapat d’or, que va fer brillar davant dels ulls enlluernats del fondista, i, de l’altra, un feix de bitllets de banc.

»Visiblement, al cervell de Caderousse es lliurava un dur combat: era evident que li semblava que el valor del petit estoig de xagrí que feia voltar amb les mans era superior a la suma enorme la visió de la qual el fascinava.

»Va girar-se cap a la dona.

»—¿Què en dius, tu? —va xiuxiuejar-li.

»—Accepta, accepta. Si torna a Bèucaire sense el diamant, ens denunciarà, i, com ell diu, qui sap si podrem trobar mai més mossèn Busoni.

»—Doncs, bé, d’acord —va dir Caderousse—. Agafi el diamant per quaranta-cinc mil francs, però la meva dona vol una cadena d’or, i, jo, un parell de sivelles de plata.

»El joier es va traure de la butxaca una capsa llarga i plana, que contenia diverses mostres dels objectes demanats.

»—Tingui’n —digué—, sóc clar en els meus negocis. Triïn.

»La dona va escollir una cadena d’or que podia valer cinc lluïsos, i el marit unes sivelles d’uns quinze francs.

»—¿No es queixaran, suposo? —va dir el joier.

»—El mossèn va dir que valia cinquanta mil francs —va murmurar Caderousse.

»—Au, au, doni-me’l! Quin home tan terrible —va replicar el joier, agafant-li el diamant de les mans—, li dono quaranta-cinc mil francs al comptat, és a dir dues mil cinc-centes lliures de renda, una fortuna com m’agradaria tenir, a mi, i encara no està content!

»—I els quaranta-cinc mil francs —digué Caderousse amb veu ronca—, a veure, ¿on són?

»—Aquí els té —va dir el joier.

»I va comptar sobre la taula quinze mil francs en or i trenta mil en bitllets de banc.

»—Esperi que encengui el llum —va dir la Carconte—, ja s’ha fet fosc i ens podríem equivocar.

»Efectivament, s’havia fet de nit durant la discussió, i, amb la nit, havia arribat la tempesta que feia mitja hora que amenaçava. Els trons grunyien sordament a la llunyania. Tanmateix, ni el joier, ni Caderousse, ni la Carconte semblaven preocupar-se’n, posseïts com es trobaven pel dimoni del guany.

»Jo mateix experimentava una estranya fascinació en veure l’or i els bitllets. Em semblava viure un somni, i, com passa en els somnis, em sentia encadenat al meu lloc.

»Caderousse va comptar i recomptar l’or i els bitllets abans de passar-los a la dona, que va comptar-los i recomptar-los al seu torn. Mentrestant, el joier feia brillar el diamant sota el llum. La pedra llançava uns esclats que feien oblidar els que començaven a il·luminar les finestres com a precursors de la tempesta.

»—¿I bé, el compte és correcte? —va preguntar el joier.

»—Sí —va respondre Caderousse—. Dóna’m la cartera i busca una bossa, Carconte.

»La Carconte va dirigir-se a un armari i va tornar amb una vella cartera de cuir de la qual van treure unes quantes cartes greixoses, en el lloc de les quals van posar els bitllets, i una bossa, on hi havia dos o tres escuts de sis lliures, probablement tota la fortuna del miserable matrimoni.

»—Bé —va dir Caderousse—, encara que potser ens ha pispat vora deu mil francs, ¿vol sopar amb nosaltres? L’hi dic de cor.

»—Gràcies, ja deu ser tard i cal que torni a Bèucaire, la meva dona s’inquietaria —va dir el joier mentre es treia el rellotge de la butxaca—. Caram! Ja són gairebé les nou, no hi arribaré abans de la mitjanit. Adéu, fills meus. Si, per casualitat, vénen més mossens Busoni, pensin en mi.

»—D’aquí a vuit dies, vostè ja no serà a Bèucaire perquè la fira s’acaba la setmana que ve.

»—No hi fa res, escriviu-me a París, al senyor Joannès, Palais-Royal, Galerie de Pierre, 45. Si val la pena, faré el viatge expressament.

»Va esclatar un tro, acompanyat d’un llampec tan violent que gairebé va eclipsar la claror del llum.

»—Oh, oh! —va exclamar Caderousse—. ¿Pensa anar-se’n amb aquest temps?

»—Els trons no em fan por! —va respondre el joier.

»—¿I els lladres? —va preguntar-li la Carconte—. La carretera mai no és segura durant la fira.

»—Oh! Pel que fa als lladres —digué Joannès—, tinc això per a ells.

»I es va treure de la butxaca un parell de petites pistoles ben carregades.

»—Són gossos que borden i mosseguen alhora: per als dos primers que volguessin agafar el seu diamant, amic Caderousse.

»El fondista i la dona van intercanviar una mirada fosca. Semblava que havien tingut alhora una idea terrible.

»—Doncs, bon viatge! —digué Caderousse.

»—Gràcies! —li va respondre el joier.

»Va agafar el bastó, que havia deixat recolzat sobre un vell bagul, i va sortir. Quan va obrir la porta, va entrar una ventada tan forta que va estar a punt d’apagar el llum.

»—Oh! —va exclamar—. Quin temps més espantós! Si he fer dues llegües de camí amb aquest oratge…

»—Quedi’s —digué Caderousse—, dormirà aquí.

»—Sí, quedi’s —va insistir la Carconte amb veu tremolosa—, l’atendrem bé.

»—No, cal que vagi a dormir a Bèucaire. Adéu!

»Caderousse va anar lentament fins al llindar de la porta.

»—No es veu ni el cel ni la terra —va dir el joier, ja fora de la casa—. ¿He d’anar cap a la dreta o cap a l’esquerra?

»—Cap a la dreta —va respondre Caderousse—, no es pot perdre, hi ha arbres a banda i banda de la carretera.

»—Bé, ja hi sóc —digué la veu del joier, llunyana, gairebé perduda.

»—Tanca la porta immediatament! —va exclamar la Carconte—. No m’agraden les portes obertes quan hi ha tronada.

»—I quan hi ha diners a casa, ¿oi?

»Va dirigir-se a l’armari, va treure’n la bossa i la cartera, i tots dos van posar-se a comptar per tercera vegada l’or i els bitllets.

»Mai no he vist una expressió de cobdícia semblant a la d’aquelles dues cares il·luminades per la feble claror del llum. Sobretot la de la dona era horrorosa; la seva tremolor habitual s’havia accentuat. Les fesomies li havien passat de pàl·lides a lívides, els ulls enfonsats li flamejaven.

»—¿Per què li has dit que es quedés a dormir? —va preguntar ella amb veu apagada.

»—Doncs —va respondre Caderousse, estremint-se—, perquè… perquè no hagués de tornar a Bèucaire.

»—Ah! —va exclamar la dona, mentre feia un gest impossible d’explicar—. Em pensava que era per una altra cosa.

»—Dona, dona! —va exclamar Caderousse—. ¿Per què se t’acudeixen aquestes idees, i per què, quan les tens, no te les calles?

»—És igual —va dir la Carconte després d’un instant de silenci—, tu no ets un home.

»—¿Com és això?

»—Si haguessis estat un home, ell no hauria sortit d’aquí.

»—Dona!

»—O no arribaria a Bèucaire.

»—Dona!

»—La carretera fa una colzada i ell es veu obligat a seguir-la, mentre que, al llarg del canal, hi ha un camí que escurça el trajecte.

»—Dona, estàs ofenent Déu nostre senyor. Guaita, escolta…

»En efecte, vam sentir un tro espantós alhora que un llampec blavenc il·luminava la sala i després s’allunyava, com a contracor, de la casa maleïda.

»—Jesús! —va dir la Carconte, senyant-se.

»Al mateix moment, enmig del silenci terrorífic que segueix habitualment els trons, van trucar a la porta.

»Caderousse i la dona van estremir-se i es van mirar, espantats.

»—¿Qui hi ha? —va preguntar el fondista mentre s’aixecava, feia un sol munt amb els bitllets i l’or escampats sobre la taula i el cobria amb les mans.

»—Jo! —va dir una veu.

»—¿I qui és, vostè?

»—Caram! Joannès, el joier!

»—Bé! ¿No deies que jo ofenia Déu nostre senyor? —va dir aleshores la Carconte amb un somriure espantós—. Vet aquí que Déu ens el torna.

»Caderousse, pàl·lid i panteixant, va desplomar-se sobre la cadira.

»La Carconte, al contrari, va aixecar-se, va anar amb pas ferm a la porta i va obrir-la.

»—Entri, benvolgut senyor Joannès.

»—A fe meva —va dir el joier, xop a causa de la pluja—, sembla que el diable no vol que jo torni aquesta nit a Bèucaire. Les follies més curtes són les millors, benvolgut senyor Caderousse. Vostè m’ha ofert hospitalitat, l’accepto i torno per dormir a casa seva.

»Caderousse va balbucejar algunes paraules mentre s’eixugava la suor que li regalimava del front.

»La Carconte va tancar la porta darrere el joier i va fer dues voltes a la clau».





XLVI


La pluja de sang

«Quan va entrar, el joier va llançar una mirada inquisitiva al seu voltant. Res, però, no semblava provocar-li sospites si no en tenia, ni res semblava confirmar-les en el cas contrari.

»Caderousse continuava amb les mans a sobre dels bitllets i l’or. La Carconte somreia a l’hoste tan agradablement com podia.

»—Ah, ah! —va dir el joier—. ¿Es pensava que li faltaven diners que s’ha posat a comptar el tresor quan jo me n’he anat?

»—No —li va respondre Caderousse—, però l’esdeveniment que ens n’ha fet propietaris és tan inesperat que no ens ho crèiem, i, fins que no n’hem tingut la prova material al davant, ens pensàvem encara que es tractava d’un somni.

»El joier va somriure.

»—¿Hi ha més viatgers a la fonda?

»—No —va respondre Caderousse—, no tenim llits, quedem massa prop de la ciutat i ningú no s’atura.

»—¿Aleshores els causaré una gran molèstia?

»—¿Molestar-nos, vostè, senyor? —va dir amablement la Carconte—. Gens ni mica, l’hi juro.

»—¿Bé, on em posen?

»—Al dormitori de dalt.

»—¿No és, però, la seva habitació?

»—Oh, no hi fa res! Tenim un altre llit a la del costat.

»Caderousse va mirar amb sorpresa la dona.

»El joier va taral·lejar una cançoneta mentre s’escalfava l’esquena a la xemeneia, on la Carconte acabava d’encendre un tió perquè l’hoste s’eixugués la roba.

»Mentrestant, la dona va portar a un cantó de la taula, on havia escampat unes estovalles, les migrades sobres del dinar a les quals havia afegit dos o tres ous frescos.

»Caderousse havia tornat a posar els bitllets a la cartera, l’or a la bossa i totes dues coses a l’armari. Taciturn i pensarós, es passejava amunt i avall, mirant de tant en tant el joier, que s’estava a la vora del foc, girant-se a mesura que se li eixugava la roba.

»—Ei! —va dir la Carconte, posant una ampolla de vi a la taula—. La taula està parada, quan vulgui, ja pot sopar.

»—¿I vostès? —va preguntar Joannès.

»—Jo no soparé —va respondre Caderousse.

»—Hem dinat molt tard —va afanyar-se a dir la Carconte.

»—¿Soparé sol, doncs?

»—Nosaltres el servirem —digué la Carconte amb una sol·licitud gens habitual en ella, ni solament envers els hostes del seu poble.

»De tant en tant, Caderousse li llançava una mirada ràpida com un llampec.

»La tempesta continuava.

»—¿Ho sent, ho sent? —va dir la Carconte—. Ha fet bé de tornar, a fe meva.

»—Això no vol dir que, si, durant el sopar, la tempesta es calma, no torni a posar-me en camí —va comentar el joier.

»—És el mestral —digué Caderousse, movent el cap—, en tenim fins demà.

»I va sospirar.

»—Malament, doncs, per als qui es troben al ras —va dir el joier mentre seia a taula.

»—Sí —va afegir la Carconte—, passaran una mala nit.

»El joier va començar a sopar i la Carconte va continuar tenint amb ell totes les petites atencions d’una fondista atenta. Habitualment rampelluda i esquerpa, s’havia tornat un model d’atenció i cortesia. Si el joier l’hagués conegut d’abans, un canvi tan gran l’hauria certament sorprès i no hauria deixat d’inspirar-li alguna sospita. Quant a Caderousse, no badava boca, continuava anant amunt i avall, fins i tot semblava evitar de mirar l’hoste.

»Quan el joier va acabar de sopar, el mateix Caderousse va anar a obrir la porta.

»—Em sembla que la tempesta es calma —va dir.

»Tanmateix, llavors, com per desmentir-lo, un tro terrible va fer trontollar la casa, i una bufada de vent barrejat amb pluja va entrar i va apagar el llum.

»Caderousse va tancar de nou la porta, la dona va encendre una espelma al foc de la xemeneia.

»—Tingui —va dir al joier—, deu estar cansat. He posat llençols blancs, vagi-se’n al llit i que dormi bé.

»Joannès va quedar-se encara un instant per assegurar-se que l’huracà no cedia, i, quan va tenir la certesa que els trons i la pluja no feien sinó augmentar, va desitjar bona nit als fondistes i va tirar escales amunt.

»Passava per sobre d’on jo em trobava i vaig sentir com cruixia cada esglaó de l’escala.

»La Carconte el seguia amb ulls àvids mentre Caderousse, al contrari, s’havia girat d’esquena i ni solament mirava cap a aquella banda.

»Aquests detalls, que després van venir-me a la memòria, no van xocar-me gens ni mica mentre succeïen davant meu. Ben mirat, el que passava era d’allò més natural, i, fora de la història del diamant, que em semblava un pèl inversemblant, resultava previsible.

»Per tant, com que estava rebentat de cansament i també pensava aprofitar el primer respir que la tempesta concedís als elements, vaig decidir dormir unes hores i allunyar-me enmig de la nit.

»Vaig sentir que el joier, a l’habitació de sobre, feia els preparatius per passar la nit tan bé com pogués. Aviat el llit va cruixir sota el seu cos; acabava d’estirar-s’hi.

»Vaig adonar-me que els ulls se’m tancaven a desgrat meu, i, com que no sospitava res, no vaig intentar lluitar contra la son. Vaig fer un últim cop d’ull a la cuina. Caderousse es trobava assegut al costat d’una taula llarga en un banc de fusta d’aquests, que, en les fondes de poble, substitueixen les cadires. El tenia d’esquena, de manera que no li podia veure la cara. Tanmateix, encara que l’hagués tingut en posició contrària, també m’hauria resultat impossible perquè es tapava la cara amb les mans.

»La Carconte va mirar-lo una estona, va arronsar les espatlles i va seure davant d’ell.

»La flama agonitzant va encendre una mica de llenya seca que havia oblidat fins aleshores. Una claror més intensa va il·luminar el llòbrec interior. La Carconte tenia els ulls clavats en el marit i, com que ell continuava en la mateixa posició, vaig veure com la dona allargava una mà ganxuda i li tocava el front.

»Caderousse va estremir-se. Va semblar-me que la dona movia els llavis, però, bé perquè ella parlava en veu molt baixa, bé perquè jo em trobava molt ensopit per la son, no vaig sentir què deia. A més, jo ja ho veia tot a través d’una mena de boira i amb el dubte precursor del son durant el qual et sembla que comença un somni. Finalment, se’m van tancar els ulls i vaig perdre la consciència de mi mateix.

»Dormia com una soca, quan va despertar-me un tret de pistola seguit d’un crit terrible. Unes passes vacil·lants van ressonar al terra del dormitori, i una massa inert va desplomar-se a l’escala, just a sobre del meu cap.

»Jo encara no havia recobrat del tot la consciència. Sentia gemecs, crits ofegats, com els que acompanyen una lluita.

»Un últim crit, més llarg que els altres i que va degenerar en gemecs, va acabar d’espavilar-me.

»Vaig incorporar-me recolzant-me en un braç, vaig obrir els ulls, però no vaig poder distingir res enmig de la fosca, i vaig posar-me la mà al front sobre el qual semblava degotar-me una pluja tèbia i abundant a través de les fustes de l’escala.

»Un silenci profund havia succeït el terrible soroll. Vaig sentir les passes d’un home al sostre, després va cruixir l’escala. L’home havia baixat a la sala, va acostar-se a la xemeneia i va encendre una espelma.

»Era Caderousse, estava pàl·lid i tenia la camisa tacada de sang.

»Una vegada encesa l’espelma, el fondista va tornar ràpidament escales amunt i vaig sentir de nou les seves passes inquietes i ràpides.

»Va baixar al cap d’un instant. Duia l’estoig a la mà, va assegurar-se que contenia el diamant i va mirar en quina butxaca se’l posaria. Finalment, sens dubte considerant les butxaques un amagatall no gaire segur, va embolicar-lo amb el seu mocador vermell i se’l va lligar al voltant del coll.

»Després va dirigir-se a l’armari, en va treure els bitllets i l’or, va posar-se els uns a la butxaqueta dels pantalons i l’altre a la de la jaqueta, va agafar dues o tres camises, va llançar-se a la porta i va desaparèixer enmig de la fosca. Aleshores tot va tornar-se clar i lúcid per a mi, i vaig reprotxar-me el que acabava de passar com si n’hagués estat el culpable. Va semblar-me que sentia gemecs: potser el desgraciat joier no era mort; potser, auxiliant-lo, podia reparar una mica el mal que jo no havia fet, però que havia deixat fer. Vaig empènyer amb l’espatlla un dels taulons mal acoblats que separaven la sala de la mena de cobert on em trobava: va cedir i vaig tro-bar-me a l’interior de la casa.

»Vaig agafar corrents l’espelma i vaig llançar-me escales amunt: un cos barrava el pas, el cadàver de la Carconte.

»Havia rebut el tret de pistola que jo havia sentit: tenia la gola travessada de part a part, i, a més de la sang que brollava de la doble ferida, en treia per la boca.

»Era ben morta.

»Vaig passar per sobre del seu cos.

»El dormitori oferia l’aspecte del desordre més espantós. Dos o tres mobles s’havien tombat, els llençols als quals el desgraciat joier s’havia agafat eren escampats per l’habitació. L’home jeia a terra, amb el cap recolzat a la paret, al mig del bassal que formava la sang que li rajava de tres grans ferides al pit.

»A la quarta, encara hi tenia clavat un llarg ganivet de cuina del qual només sobresortia el mànec.

»Vaig passar per sobre de la segona pistola, que no havia funcionat perquè la pólvora devia estar mullada.

»Vaig acostar-me al joier. Encara no era mort. En sentir el soroll que jo feia i sobretot a causa del trontoll del terra, va obrir uns ulls esverats, va fixar-los un instant en mi, va moure els llavis com si volgués parlar i va expirar.

»L’espantós espectacle gairebé m’havia embogit. De moment que ja no podia socórrer ningú, només vaig sentir la necessitat de fugir. Vaig llançar-me escales avall, tot estirant-me els cabells i bramant de terror.

»A la sala de la planta baixa, hi havia cinc o sis duaners i dos o tres gendarmes.

»Van apoderar-se de mi, ni solament vaig intentar oferir resistència, ja no sabia què em feia. Vaig provar de parlar, però només vaig proferir uns crits inarticulats, això va ser tot.

»Duaners i gendarmes m’assenyalaven amb el dit; vaig mirar-me: duia la roba tacada de sang. La pluja tèbia que havia sentit que em queia a sobre entre les fustes de l’escala era la sang de la Carconte.

»Vaig indicar amb el dit el lloc on havia estat amagat.

»—¿Què vol dir? —va preguntar un gendarme.

»Un duaner va anar-ho a veure.

»—Vol dir que ha passat per allí —va respondre.

»I va assenyalar el forat per on, en efecte, jo havia entrat.

»Aleshores vaig comprendre que em prenien per l’assassí. Vaig recobrar la veu, vaig recobrar la força, vaig desempallegar-me de les mans dels dos homes que em subjectaven i vaig exclamar: “No he estat jo, no he estat jo!”.

»Dos gendarmes van apuntar-me amb les carrabines.

»—Si fas un moviment —van dir-me—, ets home mort.

»—Els repeteixo que no he estat jo! —vaig cridar.

»—Ja contaràs la teva història als jutges de Nimes —em van respondre—. Mentrestant, segueix-nos. I, si vols un consell, no oposis resistència.

»No en tenia cap intenció, estava destrossat per la sorpresa i pel terror. Van posar-me les manilles, van lligar-me a la cua d’un cavall i van conduir-me a Nimes.

»M’havia seguit un duaner, que m’havia perdut de vista als voltants de la fonda i havia sospitat que hi passaria la nit. Havia anat a avisar els seus companys i havien arribat just a temps de sentir el tret de pistola i d’enxampar-me enmig de tantes proves de culpabilitat que vaig adonar-me de seguida que em costaria molt demostrar la meva innocència.

»Per tant, només vaig aferrar-me a una cosa: el primer que vaig pregar al jutge d’instrucció va ser que fes buscar pertot arreu un tal mossèn Busoni, que s’havia aturat aquell dia a la fonda del Pont-du-Gard. Si Caderousse s’havia inventat la història, si el mossèn no existia, era evident que jo estava perdut, tret que no detinguessin també Caderousse i ho confessés tot.

»Van escolar-se dos mesos durant els quals, he de dir-ho en honor del jutge, es van fer totes les investigacions necessàries per trobar la persona que jo demanava. Ja havia perdut les esperances. Tampoc no havien agafat Caderousse. Anaven a jutjar-me en primera instància, quan, el 8 de setembre, és a dir tres mesos i cinc dies després dels esdeveniments, mossèn Busoni, en l’aparició del qual jo ja no confiava gens ni mica, va presentar-se a la garjola, dient que havia sabut que un presoner volia parlar-li. Se n’havia assabentat, deia, a Marsella, i s’havia afanyat a respondre a la meva crida.

»Pot imaginar-se l’entusiasme amb què vaig rebre’l. Vaig contar-li el que havia vist i vaig encetar amb inquietud la història del diamant. En contra del que m’esperava, era certa punt per punt i, a més, va donar crèdit al que jo li vaig explicar. Aleshores, arrossegat per la seva dolça caritat, endevinant en ell un coneixement profund dels costums del meu país i pensant-me que potser el perdó de l’únic crim que jo havia comès podia sortir d’uns llavis tan caritatius, vaig contar-li, sota secret de confessió, l’aventura d’Auteuil amb tots els detalls. El que vaig fer espontàniament va obtenir el mateix resultat que si ho hagués fet per càlcul: la confessió del primer assassinat, que res no m’obligava a revelar-li, va demostrar-li que no havia comès el segon, i se’n va anar després d’ordenar-me que tingués esperança i prometre’m de fer tot el que pogués per convèncer els jutges de la meva innocència.

»Vaig comprovar que, en efecte, s’havia ocupat de mi, quan vaig veure que milloraven gradualment les condicions del meu empresonament i vaig saber que no em jutjarien en aquella sessió de l’audiència sinó en la següent.

»Mentrestant, la providència va permetre que Caderousse fos enxampat a l’estranger i tornat a França. Va confessar, carregant la premeditació i sobretot la instigació a la seva dona. Van condemnar-lo a treballs forçats a perpetuïtat i, a mi, van deixar-me en llibertat».

—I va ser aleshores quan va presentar-se a casa meva amb una carta de mossèn Busoni —va dir Montecristo.

—Sí, excel·lència, el mossèn s’havia pres per mi un interès evident.

»—La seva condició de contrabandista el perdrà —va dir-me—; si surt d’aquí, deixi-ho.

»—¿I com vol, pare —vaig preguntar-li—, que em mantingui jo i mantingui la meva pobra cunyada?

»—Un dels meus penitents m’estima molt i m’ha encarregat que li busqui un home de confiança —em va respondre—. Si vol ser aquesta persona, l’adreçaré a ell.

»—Oh, pare, quanta bondat! —vaig exclamar.

»—Ha de jurar-me, però, que no hauré de penedir-me’n mai.

»Vaig allargar la mà per fer el jurament.

»—No cal —va dir—, conec els corsos i els estimo. Aquí té la meva recomanació.

»I va escriure les poques ratlles que vaig portar-li a vostè i per les quals, excel·lència, va tenir la bondat de prendre’m al seu servei. I ara li pregunto amb orgull: ¿ha tingut mai una queixa de mi?

—No —va respondre el comte—, i em plau confessar-ho. És un bon servidor, Bertuccio, encara que li falti confiança.

—¿A mi, senyor comte?

—Sí, a vostè. ¿Com és que té una cunyada i un fill adoptiu i no m’ha parlat mai ni de l’una ni de l’altre?

—Per desgràcia, excel·lència, encara li he de contar la part més trista de la meva vida. Vaig anar a Còrsega. Com pot comprendre, tenia ganes de veure i consolar la meva pobra cunyada, però, quan vaig arribar a Roglianu, vaig trobar la casa de dol: hi havia hagut una escena horrible de la qual els veïns encara recorden! Seguint els meus consells, la meva pobra cunyada es resistia a les exigències de Benedetto, que reclamava contínuament els diners que hi havia a casa. Un matí, va amenaçar-la i va desaparèixer durant tot el dia. Ella va plorar perquè la meva estimada Assunta tenia un cor de mare per a aquell miserable. Va fer-se fosc, i va esperar-lo sense anar-se’n al llit. Quan va tornar, a les onze, amb dos dels seus amics, companys habituals de les seves bogeries, ella va allargar-li els braços, però ells van agafar-la, i un dels tres, i tremolo de pensar que va ser aquell ésser infernal, va dir:

»—Interroguem-la, caldrà que confessi on són els diners.

»Precisament el veí Wasilio havia anat a Bastia; a casa seva, només hi havia la dona. Tret d’ella, ningú més no podia veure ni sentir el que passava a casa de la meva cunyada. Dos van agafar la pobra Assunta, que, incapaç de creure en la possibilitat d’un crim semblant, somreia als qui anaven a convertir-se en els seus botxins; el tercer va barrar portes i finestres, i, després, tots tres plegats, ofegant els crits que el terror li provocava davant d’aquells preparatius més seriosos, van acostar els peus d’Assunta al foc de la xemeneia per fer-li confessar l’amagatall del nostre petit tresor. Durant la lluita, però, a ella, se li va calar foc al vestit i ells van deixar-la per no cremar-se. Amb la roba flamejant, Assunta va córrer cap a la porta, però va trobar-la tancada; va llançar-se a la finestra, però era barrada. Aleshores la veïna va sentir uns crits espantosos: era Assunta demanant auxili. Aviat, però, els crits van convertir-se en gemecs, i, l’endemà, després d’una nit de terror i d’angoixa, quan la dona de Wasilio va arriscar-se a sortir i va fer obrir pel jutge la porta de casa nostra, van trobar Assunta mig cremada, tot i que encara respirava. Havien forçat els armaris, els diners havien desaparegut. Quant a Benedetto, se n’havia anat de Roglianu per no tornar-hi mai més. D’ençà d’aleshores, no l’he vist ni n’he sentit a parlar.

»Va ser després d’assabentar-me d’aquestes tristes notícies que vaig presentar-me a vostè, excel·lència. No calia que li parlés de Benedetto, perquè havia desaparegut, ni de la meva cunyada, perquè ja era morta.

—¿I què va pensar de tot plegat? —va preguntar Montecristo.

—Que era el càstig pel meu crim —va replicar Bertuccio—. Ah, els Villefort són una raça maleïda!

—N’estic convençut —va murmurar el comte, amb un accent lúgubre.

—¿Comprèn ara, excel·lència —digué Bertuccio—, que aquesta casa, que no havia tornat a veure d’ençà d’aleshores, que aquest jardí on m’he retrobat de cop i volta, que aquest lloc on vaig matar un home, hagin pogut causar-me les sinistres emocions de les quals ha volgut saber l’origen? Perquè, en fi, ni solament puc assegurar que, aquí, davant meu, als nostres peus, el senyor de Villefort no es trobi colgat a la fossa cavada per al seu fill.

—Efectivament, tot és possible —va dir Montecristo, aixecant-se del banc, i va afegir en veu molt baixa—: fins i tot que el procurador del rei no sigui mort. Mossèn Busoni va fer bé d’enviar-lo a mi, senyor Bertuccio, i, per la seva part, ha fet bé de contar-me aquesta història, perquè així no pensaré malament de vostè. Quant a aquest Benedetto, de nom tan inadequat, ¿no ha provat mai de trobar-ne el rastre o saber què se n’ha fet?

—Mai. Si hagués sabut on es trobava, en lloc d’anar a buscar-lo, n’hauria fugit com d’un monstre. No, sortosament, no n’he tornat a sentir parlar a ningú. Espero que sigui mort.

—No se’n refiï, Bertuccio —va dir el comte—, els malvats no moren fàcilment, Déu sembla protegir-los per fer-ne els instruments de les seves venjances.

—D’acord. Només demano al cel no veure’l mai més. I ara —digué l’administrador abaixant el cap—, ja ho sap tot, senyor comte. Vostè és el meu jutge aquí baix com Déu ho serà allà dalt. ¿No em dirà unes paraules de consol?

—Té raó, en efecte, i li puc dir el que li diria mossèn Busoni: la persona que va apunyalar, aquell Villefort, es mereixia un càstig pel que li havia fet i potser també per una altra cosa. Benedetto, si viu, servirà, com li deia abans, per executar una venjança divina i, després, serà castigat al seu torn. Quant a vostè, en realitat, només ha de reprotxar-se una cosa: pregunti’s per què, després de salvar la criatura de la mort, no va tornar-la a la mare. Aquest és el crim, Bertuccio!

—Sí, senyor, aquest és el crim, el veritable crim. En això, vaig ser covard. Després de retornar el nadó a la vida, havia d’haver fet una cosa, vostè ho ha dit: enviar-lo a la mare. Però hauria hagut d’indagar, atreure l’atenció, fins i tot lliurar-me. I no vaig voler morir, volia viure per la meva cunyada i per l’amor propi innat entre nosaltres de continuar sencers i victoriosos després de la venjança. I també, simplement, per amor a la vida. Oh, no sóc tan valent com el meu pobre germà!

Bertuccio va cobrir-se la cara amb les mans, i Montecristo va llançar-li una llarga mirada indefinible.

Després d’una estona de silenci, que l’hora i el lloc feien encara més solemne, el comte digué amb un accent malenconiós que no li era habitual:

—Per acabar dignament la conversa, que serà l’última sobre les seves aventures, senyor Bertuccio, retingui bé les meves paraules, que vaig sentir pronunciar sovint al mateix mossèn Busoni: per a tots els mals, hi ha dos remeis: el temps i el silenci. Ara, senyor Bertuccio, deixi’m passejar una estona per aquest jardí. El que, per a vostè, actor en aquella escena terrible, és una emoció punyent, serà per a mi una sensació gairebé agradable i donarà doble valor a la finca. Miri, senyor Bertuccio, els arbres només ens plauen perquè fan ombra, i la mateixa ombra només ens plau perquè és plena de somnis i visions. Vet aquí que havia comprat un jardí pensant-me que adquiria solament un terreny tancat per una tàpia, i, de cop i volta, resulta ser un jardí ple de fantasmes que no figuraven al contracte. I, a mi, els fantasmes m’agraden: mai no he sentit a dir que els morts hagin fet en sis mil anys tant de mal com els vius fan en un dia. Quan tornem a casa, senyor Bertuccio, dormi en pau. Si el seu confessor en el moment suprem és menys indulgent que no va ser mossèn Busoni, faci’m venir, si encara sóc d’aquest món, i trobaré paraules que li bressolaran dolçament l’ànima quan estigui a punt de posar-se en camí per fer el dur viatge que anomenem l’eternitat.

Bertuccio va fer una respectuosa reverència al comte i va allunyar-se sospirant.

En quedar-se sol, Montecristo va avançar quatre passes.

—Aquí —va murmurar—, a prop d’aquest plàtan, la fossa on van posar el nadó; allà, la porteta d’entrada al jardí; en aquest racó, l’escala oculta que dóna al dormitori. Em sembla que no cal que en prengui nota: tinc al davant, al voltant i sota els peus, el pla en relleu, el pla vivent.

Després de fer una última volta pel jardí, el comte va dirigir-se al cotxe. Bertuccio, en veure’l pensarós, va pujar sense dir res al seient del costat del cotxer.

El carruatge va agafar el camí de París.

Aquella mateixa nit, quan va arribar a la casa dels Champs-Élysées, el comte de Montecristo va recórrer la mansió de dalt a baix, com hauria pogut fer-ho una persona familiaritzada amb ella des de feia molts anys. Encara que anava el primer, no es va equivocar mai de porta, ni va agafar un passadís o una escala que no donessin directament al lloc on volia anar. Alí l’acompanyava en la inspecció nocturna. El comte va donar a Bertuccio diverses ordres per a la decoració o la nova distribució de les habitacions. Després, es va treure el rellotge, va mirar l’hora i va dir al nubià, sempre atent:

—Són dos quarts de dotze, Haidea no pot tardar a arribar. ¿Han avisat les dones franceses?

Alí va assenyalar amb la mà l’apartament destinat a la bella grega, tan aïllat que, amagant-ne la porta darrere un tapís, es podia recórrer tota la casa sense sospitar que allí hi havia un saló i dues cambres habitades. Alí, dèiem, va assenyalar l’apartament, va indicar el número tres amb els dits de la mà esquerra, va recolzar-hi després el cap i va tancar els ulls com si dormís.

—Ah! —va fer el comte, habituat a aquell llenguatge—. ¿Vol dir que n’hi ha tres esperant-la al dormitori, no?

Alí va fer un moviment afirmatiu amb el cap.

—Aquest vespre, la senyora es trobarà cansada —va continuar Montecristo—, sens dubte voldrà dormir. Que no la facin parlar; les cambreres franceses han de limitar-se a saludar la nova mestressa i retirar-se. Vigili que la cambrera grega no es relacioni amb elles.

Alí va inclinar-se.

Aviat van sentir el crit del porter: la reixa es va obrir, un cotxe va rodar per l’avinguda i va aturar-se a la porta. El comte va baixar l’escalinata quan obrien la portella del carruatge i va allargar la mà a una jove embolcallada amb una capa de seda verda, brodada d’or, que li cobria el cap. La noia va agafar la mà que li oferien i va besar-la amb un cert amor barrejat amb respecte. Ella i el comte van intercanviar algunes paraules, tendres per part de la viatgera i amb una dolça gravetat per la de l’home, en la sonora llengua que el vell Homer va posar en boca dels déus.

Aleshores, precedida d’Alí, que portava una torxa de cera rosa, la jove, que no era altra que la bella grega, companya habitual de Montecristo a Itàlia, fou conduïda al seu apartament. Després, el comte va retirar-se al pavelló que s’havia reservat.

A dos quarts d’una, els llums de la casa eren apagats. Hauríeu pogut pensar que tothom dormia.





XLVII


El crèdit il·limitat

L’endemà, vora les dues de la tarda, una calessa amb dos magnífics cavalls anglesos, va aturar-se davant la porta de la casa de Montecristo. Un home amb un vestit blau amb botons de seda del mateix color, armilla blanca travessada per una enorme cadena d’or, i pantalons de color d’avellana, amb uns cabells tan negres i que li queien tan arran de les pestanyes que hauríeu dubtat a considerar-los naturals ja que no harmonitzaven gens ni mica amb aquestes; un home, en fi, de cinquanta a cinquanta-cinc anys, però que intentava aparentar-ne només quaranta, va treure el cap per la portella d’un cupè en el batent de la qual hi havia pintada una corona de baró, i va enviar el lacai a preguntar al porter si el comte de Montecristo era a casa.

Mentre esperava, l’home, amb una atenció tan minuciosa que esdevenia gairebé impertinent, examinava la façana, el que es podia veure del jardí i la lliurea dels criats que anaven amunt i avall. La seva mirada era viva, però més astuta que no pas espiritual. Tenia els llavis tan prims que, en lloc de sobresortir de la boca, s’hi enfonsaven. Finalment, l’amplària i prominència dels pòmuls, senyal infal·lible d’astúcia, la depressió del front, el volum de l’occipital, que ultrapassava força unes grans orelles d’allò menys aristocràtiques, contribuïen a donar a qualsevol fisonomista una imatge gairebé repel·lent de la cara del personatge, d’altra banda molt engrescador per a la gent vulgar pels seus magnífics cavalls, l’enorme brillant que lluïa a la camisa i la cinta vermella que li unia els traus de les solapes.

El lacai va trucar a la garita del porter i va preguntar:

—¿És aquesta la casa del comte de Montecristo?

—Sí, aquí viu sa excel·lència —li va respondre el porter—, però…

Va consultar Alí amb la mirada i aquest va fer un gest negatiu.

—¿Però? —va preguntar el lacai.

—Però no està visible —va respondre el porter.

—En aquest cas, tingui la targeta del meu amo, el senyor baró Danglars. Doni-la al comte de Montecristo i digui-li que el meu amo, de pas cap a la Cambra, s’ha desviat per tenir l’honor de veure’l.

—Jo no parlo amb sa excel·lència —li digué el porter—, d’això, se n’encarregarà l’ajudant de cambra.

El lacai va tornar al cotxe.

—¿I bé? —va preguntar Danglars.

El noi, bastant avergonyit per la lliçó que acabava de rebre, li va transmetre la resposta del porter.

—Oh! De manera que aquest senyor al qual tracten d’excel·lència és un príncep amb el qual només té dret a parlar l’ajudant de cambra. No hi fa res, com que té crèdit amb mi, ens haurem de veure per força quan voldrà diners.

I Danglars va tornar a escarxofar-se al seient del carruatge mentre cridava al cotxer en veu prou alta perquè poguessin sentir-lo a l’altra banda del carrer:

—A la Cambra dels diputats!

A través d’una gelosia del seu pavelló, Montecristo, avisat a temps, havia vist el baró i l’havia estudiat amb l’ajuda d’una excel·lent ullera de llarga vista i amb no menys atenció que la que el senyor Danglars havia dedicat a analitzar la casa, el jardí i les lliurees.

—Decididament —va dir amb un gest de disgust mentre plegava la ullera i la ficava en un estoig d’ivori—, decididament, aquest home és una criatura ben lletja. Així que el veus, identifiques la serp de front aplanat, el voltor de crani bombat i l’aligot de bec tallant!

Va clavar un cop al timbre de coure.

—Alí!

El servent va aparèixer.

—Cridi el senyor Bertuccio.

Bertuccio va entrar en aquell instant.

—¿Em demanava, excel·lència? —va preguntar l’administrador.

—Sí, senyor —va dir el comte—. ¿Ha vist els cavalls que acaben d’aturar-se davant la porta?

—Certament, excel·lència, i eren esplèndids.

—¿Com és possible —digué Montecristo arrufant les celles—, que, havent demanat els dos millors cavalls de París, n’hi hagi dos més tan bons com els meus i que no es trobin a les meves quadres?

Davant l’arrufada de celles i el to sever de la veu, Alí va abaixar el cap i va empal·lidir.

—No és culpa teva, benvolgut Alí —va dir el comte en àrab i amb una tendresa que ningú no hauria cregut possible trobar ni en la seva veu ni en la seva cara—, tu no hi entens gens ni mica, de cavalls anglesos.

Les fesomies d’Alí van recobrar la serenitat.

—Els cavalls dels quals em parla, senyor comte —digué Bertuccio—, no estaven en venda.

Montecristo va arronsar les espatlles.

—Sàpiga, senyor administrador, que tot està sempre en venda per a qui sap posar-hi el preu.

—El senyor Danglars va pagar-ne setze mil francs, senyor comte.

—Doncs, bé, cal oferir-li’n trenta-dos mil. És banquer, i un banquer no deixa passar mai l’ocasió de doblar el capital.

—¿Parla seriosament, senyor comte? —va preguntar Bertuccio.

Montecristo va mirar l’administrador com si el sorprengués que algú s’atrevís a fer-li una pregunta.

—Al vespre, he de fer una visita: vull aquests cavalls enganxats al meu cotxe i amb un arnès nou.

Bertuccio va retirar-se tot saludant, però s’aturà al costat de la porta.

—¿A quina hora pensa fer la visita, excel·lència?

—A les cinc —va respondre Montecristo.

—¿Puc fer-li observar, excel·lència, que ja són les dues?

—Ja ho sé —va limitar-se a respondre Montecristo, que, a continuació, va adreçar-se a Alí—: Faci desfilar tots els cavalls en presència de la senyora i que ella en triï el parell que més li agradin. Digui-li que em faci saber si vol sopar amb mi. En cas afirmatiu, que serveixin l’àpat al seu apartament. Tot baixant, enviï’m l’ajudant de cambra.

Amb prou feines Alí acabava de desaparèixer quan va entrar l’ajudant de cambra.

—Senyor Baptistin —va dir el comte—, fa un any que el tinc al meu servei. És el temps de prova que imposo habitualment al personal: vostè em convé.

Baptistin va inclinar-se.

—Ara cal saber si jo li convinc, a vostè.

—Oh, senyor comte! —va afanyar-se a dir Baptistin.

—Escolti’m fins al final —va continuar el comte—. Guanya mil cinc-cents francs a l’any, és a dir el sou d’un bon i valent oficial que arrisca la vida cada dia, té una taula que voldrien molts caps de despatx, desgraciats servents infinitament més enfeinats que vostè. És un criat que, al seu torn, disposa de criats que s’ocupen de la seva roba i dels seus efectes. A més dels mil cinc-cents francs de sou, em roba en les compres per al meu vestuari, aproximadament mil cinc-cents francs més per any.

—Oh, excel·lència.

—No me’n queixo, senyor Baptistin, és raonable. Tanmateix, no vull que passi d’aquí. No trobaria enlloc una feina semblant a la que la seva bona sort li ha proporcionat. Mai no pego al meu personal, no renego mai, no m’enfado mai, perdono sempre un error però mai una negligència o un oblit. Habitualment, les meves ordres són curtes, però clares i precises, i prefereixo repetir-les dues, i, si cal, tres vegades, abans que veure-les mal interpretades. Sóc prou ric per saber tot el que vull, i l’aviso que sóc molt tafaner. Si arribés a saber, doncs, que vostè ha parlat de mi, bé o malament, que ha comentat els meus actes o vigilat la meva conducta, sortiria de casa meva en aquell mateix instant. Només aviso els criats una vegada. Queda, doncs, advertit. Ja se’n pot anar!

Baptistin va inclinar-se i va retrocedir dues o tres passes per retirar-se.

—A propòsit —digué Montecristo—, em descuidava de dir-li que, cada any, ingresso una quantitat en un fons destinat al personal. Els acomiadats perden necessàriament aquests diners en benefici dels qui es queden, que hi tindran dret quan jo mori. Ja fa un any que treballa per a mi; la seva fortuna ha començat, continuï-la.

L’al·locució, en presència d’Alí, que romania impassible perquè no entenia un borrall de francès, va produir en el senyor Baptistin un efecte que comprendran tots els qui hagin estudiat una mica la fisiologia del criat francès.

—Intentaré adaptar-me exactament als seus desigs, excel·lència; d’altra banda, prendré el senyor Alí per model.

—Oh, de cap manera! —va dir el comte amb una fredor de marbre—. Alí té molts defectes barrejats amb les seves qualitats. No l’agafi com a exemple perquè és una excepció: no té sou, no és un criat, és un esclau, el meu gos. Si ell no fes el seu deure, no l’acomiadaria, el mataria.

Baptistin va fer uns ulls com unes taronges.

—¿No s’ho creu? —va preguntar Montecristo.

Va repetir a Alí el que acabava de dir en francès a Baptistin.

Alí va escoltar, va somriure, va acostar-se a l’amo, va fer una genuflexió i va besar-li respectuosament la mà.

El petit corol·lari de la lliçó va acabar d’esbalair el senyor Baptistin.

El comte va indicar-li amb un gest que sortís. Després, acompanyat d’Alí, va entrar al gabinet, on tots dos van parlar una llarga estona.

A les cinc, el comte va fer sonar tres vegades el timbre. Amb un cop, demanava Alí; amb dos, Baptistin, i, amb tres, Bertuccio.

L’administrador va entrar.

—Els cavalls! —va dir Montecristo.

—Ja són enganxats al cotxe, excel·lència —va respondre Bertuccio—. ¿He d’acompanyar el senyor comte?

—No, solament el cotxer, Baptistin i Alí.

El comte va baixar i va veure, enganxats al carruatge, els animals que havia admirat aquell matí al de Danglars.

Mentre passava pel costat, va fer-los un cop d’ull.

—Són magnífics, en efecte, i ha fet bé comprant-los tot i que ja era una mica tard.

—M’ha costat molt obtenir-los, excel·lència —digué Bertuccio—, i resulten caríssims.

—¿Són menys esplèndids per això? —va preguntar el comte, arronsant les espatlles.

—Si n’està satisfet, excel·lència —digué Bertuccio—, no hi ha res a dir. ¿On va, excel·lència?

—Al carrer Chaussée d’Antin, a casa del baró Danglars.

La conversa tenia lloc al capdamunt de l’escalinata. Bertuccio va fer un pas per baixar el primer esglaó.

—Esperi, senyor Bertuccio —va dir Montecristo, aturant-lo—. Necessito un terreny a la vora del mar, a Normandia, per exemple, entre Le Havre i Boulogne. Com veu, ja li dono el lloc. Caldria que hi hagués un port petit, una caleta o una petita badia on pogués entrar i fondejar la meva corbeta, que només desplaça quinze peus. El vaixell estarà sempre preparat per salpar, a qualsevol hora del dia o de la nit que jo doni el senyal. Informi’s als despatxos de tots els notaris d’una finca en les condicions que li explico. Quan la trobi, vagi a veure-la i, si en queda satisfet, compri-la en nom seu. Ara la corbeta deu navegar cap a Fécamp, ¿no?

—La vaig veure avarar la mateixa tarda que nosaltres vam sortir de Marsella.

—¿I el iot?

—Té l’ordre de quedar-se a Lo Martegue.

—Bé. De tant en tant, mantingui contacte amb els dos patrons perquè no s’adormin.

—¿I el vapor?

—¿És a Chàlons?

—Sí.

—Les mateixes ordres que per als velers.

—Bé.

—Un cop hagi comprat la finca, vull tenir relleus cada deu llegües tant a la carretera del Nord com a la del Sud.

—Pot comptar amb mi, excel·lència.

El comte va fer un gest de satisfacció, va baixar l’escalinata i va saltar al cotxe, que, estirat pels magnífics cavalls al trot, no va aturar-se fins al palau del banquer.

Danglars presidia una comissió constituïda per a la construcció d’un ferrocarril quan van anunciar-li la visita del comte de Montecristo. D’altra banda, la sessió ja estava a punt de finalitzar.

En sentir el nom del comte, Danglars es va aixecar.

—Senyors —va dir als seus col·legues, alguns dels quals eren honorables membres d’una Cambra o de l’altra—, dispensin-me si els deixo així. Imaginin-se que la firma Thomson i French, de Roma, m’envia un tal comte de Montecristo, obrint-li un crèdit il·limitat a casa meva. És la broma més estrafolària que els meus corresponsals a l’estranger s’han permès mai amb mi. A fe meva, com poden comprendre, la curiositat s’ha apoderat de mi i encara em té agafat. Al matí, he passat per la casa del suposat comte, perquè, si ho fos de debò, com vostès poden comprendre, no seria tan ric. El senyor no estava visible. ¿Què els en sembla? ¿No són maneres d’altesa o de dona bonica, les del comte de Montecristo? D’altra banda, la casa, situada als Champs-Élysées, que és de la seva propietat, me n’he informat, m’ha semblat força bé. Un crèdit il·limitat, però —va continuar Danglars, amb el seu desagradable somriure—, fa que el banquer a l’establiment del qual és obert, es torni molt exigent. Tinc ganes, doncs, de veure aquest home. Em sento enganyat. No saben, però, amb qui se la juguen: riu bé qui riu darrer.

En acabar de dir aquestes paraules, pronunciades amb un èmfasi que li havia inflat els narius, el senyor baró va abandonar els assistents i va passar a un saló blanc i daurat, que feia molta forrolla a Chaussée d’Antin.

Hi havia fet introduir el visitant per enlluernar-lo de bon començament. El comte es trobava dret, estudiant algunes còpies d’Albane i de Fattore, que li havien fet passar, al banquer, per originals, i que, a més de tractar-se de còpies, desentonaven d’allò més amb les xicoires d’or que guarnien els plafons.

Quan va sentir entrar Danglars, el comte va girar-se.

Danglars va fer una petita salutació amb el cap i va assenyalar al comte una butaca de fusta daurada, guarnida de setí blanc recamat d’or.

El comte va seure.

—¿Tinc l’honor de parlar amb el senyor de Montecristo?

—¿I jo amb el senyor baró de Danglars, cavaller de la Legió d’Honor i membre de la Cambra dels Diputats?

Montecristo repetia tots els títols que havia trobat a la targeta de visita del baró.

Danglars va encaixar l’estocada i va mossegar-se els llavis.

—Excusi’m, senyor —digué—, per no haver-li donat d’entrada el títol amb el qual m’ha estat anunciat, però, com sap, vivim sota un govern populista i jo sóc un representant dels interessos del poble.

—De manera que —va replicar Montecristo—, tot conservant el costum de fer-se dir baró, ha perdut el de dir comte als altres.

—Ah, pel que fa a mi, senyor, no es pensi que m’importi gaire —va respondre Danglars amb displicència—. Van fer-me baró i cavaller de la Legió d’Honor per alguns serveis que vaig prestar, però…

—¿Aleshores ha renunciat als títols, com van fer antany el senyor de Montmorency i el de Lafayette? Era un magnífic exemple per imitar, senyor.

—No, no —va respondre Danglars, atabalat—, més que res pels criats, ¿comprèn?

—Sí, vostè és monsenyor per als criats, senyor per als periodistes i ciutadà per als votants. Són uns matisos molt aplicables al govern constitucional. Ho comprenc perfectament.

Danglars va prémer els llavis. Va adonar-se que, en aquell terreny, es trobava en desavantatge amb Montecristo i va provar, doncs, de tornar a un de més familiar.

—Senyor comte —va dir, fent una inclinació—, he rebut una carta d’avís de la casa Thomson i French.

—N’estic encantat, senyor baró. Permeti’m tractar-lo com ho fa la seva gent; és un mal costum agafat als països on encara hi ha barons precisament perquè no en fan més. N’estic encantat, dic. Així no necessitaré presentar-me jo mateix, cosa que sempre resulta força incòmoda. ¿Deia, doncs, que havia rebut una carta d’avís?

—Sí —va respondre Danglars—, però li confesso que no n’he acabat d’entendre el sentit.

—Bah!

—I fins i tot he tingut l’honor de passar per casa seva per demanar-li certs aclariments.

—Endavant, senyor, ja sóc aquí, l’escolto.

—Em penso que porto la carta a sobre —va respondre Danglars mentre es ficava la mà a la butxaca—. Sí, aquí la tenim. Bé, aquesta carta obre al senyor comte de Montecristo un crèdit il·limitat a casa meva.

—¿I què hi veu, de fosc, senyor baró, en això?

—Res, senyor, però la paraula il·limitat…

—Caram, ¿no és una paraula francesa? És clar, els autors de la carta són angloalemanys.

—Oh, no, senyor! Pel que fa a la sintaxi, no hi ha res a dir, però no és el mateix quant a la comptabilitat.

—¿Segons vostè, senyor baró —va preguntar Montecristo en el to més ingenu que va poder—, la casa Thomson i French no és, doncs, absolutament segura? Dimoni! Això em contraria molt perquè hi tinc fons invertits.

—Ah, és absolutament segura! —va respondre Danglars amb un somriure gairebé burleta—. Però el sentit de la paraula il·limitat, en matèria de finances, és tan vague…

—¿Perquè és il·limitat, no? —va fer Montecristo.

—Això és exactament el que jo volia dir, senyor. La vaguetat és el dubte, i, com diu el prudent: en el dubte, abstén-te.

—Cosa que significa que, si la firma Thomson i French està disposada a fer bogeries —va replicar Montecristo—, la firma Danglars no ho està a seguir-ne l’exemple.

—¿Què diu, senyor comte?

—Sí, sens dubte, els senyors Thomson i French fan els negocis sense amoïnar-se per les xifres, però el senyor Danglars té un límit per a les seves. Com deia fa un instant, és un home prudent.

—Senyor —va respondre orgullosament el banquer—, ningú no ha tingut mai problemes amb la meva caixa.

—Pel que sembla —digué fredament Montecristo—, jo seré el primer.

—¿Qui l’hi ha dit, això?

—Les explicacions que em demana, senyor, i que s’assemblen massa a vacil·lacions.

Danglars va mossegar-se els llavis. Era el segon cop que aquell home el derrotava, i ara en el seu terreny. La seva cortesia burleta era fingida i gairebé fregava una veïna molt pròxima: la impertinència.

Montecristo, però, somreia amb tota la gràcia del món, i, quan volia, adoptava un cert aspecte ingenu que li proporcionava molts avantatges.

—En fi, senyor —digué Danglars després d’un silenci—, provaré de fer-me entendre pregant-li que vostè mateix fixi la suma que pensa cobrar a casa meva.

—Però, senyor —va replicar Montecristo, decidit a no perdre ni un pam de terreny en la discussió—, si vaig demanar un crèdit il·limitat sobre vostè, és perquè ignorava quines sumes necessitaria.

El banquer va creure que, finalment, havia arribat el moment de recobrar la iniciativa. Va escarxofar-se en la seva butaca i, amb un feixuc i orgullós somriure, va dir:

—Oh, senyor, no tingui por de demanar, es podrà convèncer que el capital de la firma Danglars, tot i que és limitat, pot satisfer les exigències més grans, i encara que volgués un milió…

—¿Què diu, si us plau?

—Un milió —va repetir Danglars amb l’aplom de l’estupidesa.

—¿I què en faré, d’un milió? Déu meu, senyor, si només em fes falta un milió, no m’hauria fet obrir un crèdit. Un milió, quina misèria! Si sempre en porto un a la cartera o al meu necesser de viatge!

I Montecristo va treure d’una petita llibreta on duia les targetes de visita, dos xecs del Tresor, al portador, de cinc-cents mil francs cadascun.

A un home com Danglars, no se l’havia de punxar, calia esclafar-lo. El cop de maça va fer efecte: el banquer va trontollar, va sentir vertigen. Va mirar Montecristo amb els ulls esbatanats, les ninetes se li dilataven espantosament.

—Au —va dir Montecristo—, confessi’m que no es refia de la casa Thomson i French. Déu meu, és d’allò més clar! He previst el cas i, malgrat que el meu fort no són els negocis, he adoptat les meves precaucions. Aquí té dues cartes més, semblants a la que li han enviat: una de la firma Arestein i Eskoles, de Viena, per al baró de Rothschild, i l’altra de Baring, de Londres, per al senyor Lafitte. Només cal que vostè digui una paraula, senyor, i el deslliuraré d’aquesta preocupació, presentant-me en qualsevol d’aquestes dues firmes.

Danglars estava vençut, era evident. Tremolant visiblement, va obrir la carta d’Alemanya i la de Londres, que el comte li allargava amb la punta dels dits, va verificar l’autenticitat de les signatures amb una minuciositat que hauria resultat insultant per a Montecristo si no s’hagués fet càrrec del desconcert del banquer.

—Oh, senyor, aquestes tres signatures valen molts milions —va dir Danglars, aixecant-se com si volgués saludar el poder de l’or, personificat en l’home que tenia al davant—. Tres crèdits il·limitats en aquestes tres cases! Perdoni’m, senyor comte, però, un cop descartada la malfiança, no puc evitar de continuar sorprès.

—Oh, una firma com la de vostè no s’hauria de sorprendre! —va dir Montecristo amb tota la seva cortesia—. ¿De manera que podrà enviar-me alguns diners, oi?

—Digui quant vol, senyor comte, estic a les seves ordres.

—Doncs, bé, ara que ja ens entenem…, perquè ens entenem, ¿no?

Danglars va moure el cap afirmativament.

—¿I ja no es malfia de mi? —va continuar Montecristo.

—Oh, senyor comte —va exclamar el banquer—, no me n’he malfiat en cap moment!

—No. Vostè només volia una prova, això és tot. Doncs, bé, ara que ja ens entenem, ara que ja no es malfia de mi, fixem, si li sembla, una suma general per al primer any: per exemple, sis milions.

—Sis milions, d’acord! —digué Danglars, sufocat.

—Si me’n cal més —va continuar Montecristo—, doncs, més. De tota manera, penso quedar-me solament un any a França, i, durant aquest temps, em sembla que no superaré aquesta quantitat… En fi, ja ho veurem… Per començar, faci el favor de fer-me portar cinc-cents mil francs demà. Seré a casa fins al migdia; si no hi fos, deixaria un rebut al meu administrador.

—Els diners seran a casa seva demà a les deu del matí, senyor comte —va respondre Danglars—. ¿Vol or, bitllets o plata?

—Or i bitllets, meitat i meitat, si us plau.

I el comte va aixecar-se.

—He de confessar-li una cosa, senyor comte —digué Danglars al seu torn—: em semblava que tenia informacions exactes sobre totes les grans fortunes d’Europa, però he de dir-li que la seva, que trobo considerable, m’era completament desconeguda. ¿És recent?

—No, senyor —va respondre Montecristo—, al contrari, és molt antiga: era una mena de tresor de família que no es podia tocar, els interessos acumulats del qual van triplicar el capital. El termini fixat pel testador va caducar fa pocs anys i jo només en gaudeixo d’ençà d’aleshores. La seva ignorància sobre el tema és ben natural. D’altra banda, en sabrà més coses d’aquí a poc temps.

El comte va acompanyar aquestes paraules amb un dels pàl·lids somriures que esgarrifaven tant a Franz d’Épinay.

—Amb els seus gustos i les seves intencions, senyor —digué Danglars—, desplegarà un luxe a la capital que ens esclafarà a tots nosaltres, petits milionaris. Tanmateix, com que m’ha semblat que és aficionat a la pintura, perquè, quan he entrat, l’he vist mirant els quadres, li demano permís per ensenyar-li la meva col·lecció: tot pintura antiga, de grans mestres, garantits; no m’agraden els moderns.

—Té raó, senyor, perquè, en general, tenen un gran defecte: encara no han tingut temps de convertir-se en antics.

—¿Puc ensenyar-li algunes estàtues de Thorwaldsen, Bartolini o Canova? Tots artistes estrangers. Com pot veure, no aprecio els francesos.

—Té tot el dret del món a ser injust amb ells, senyor, són compatriotes seus.

—Ho deixaré per més endavant, quan ens coneguem millor. Avui, em limitaré, si m’ho permet, per descomptat, a presentar-li la senyora baronessa de Danglars. Excusi el meu afany, senyor comte, però un client com vostè gairebé forma part de la família.

Montecristo va inclinar-se, donant a entendre que acceptava l’honor que el financer tenia a bé fer-li.

Danglars va tocar la campaneta, va aparèixer un lacai vestit amb una lliurea llampant.

—¿La senyora baronessa és a casa? —va preguntar Danglars.

—Sí, senyor baró.

—¿Sola?

—No, la senyora té una visita.

—¿Serà indiscret presentar-lo davant d’una altra persona, senyor comte? ¿Va d’incògnit?

—No, senyor baró —digué Montecristo, somrient—, no em reconec aquest dret.

—¿I qui és amb la senyora? ¿El senyor Debray? —va preguntar Danglars amb una bonhomia que va fer somriure interiorment Montecristo, ja informat sobre els transparents secrets íntims del financer.

—Sí, senyor baró, el senyor Debray —va respondre el lacai.

Danglars va fer un senyal amb el cap.

Després va adreçar-se a Montecristo:

—El senyor Lucien Debray és un vell amic nostre, secretari de confiança del ministre de l’Interior. Pel que fa a la meva dona, casant-se amb mi va baixar de rang perquè pertany a una antiga família: és una Servières, vídua en primeres noces del senyor coronel marquès de Nargonne.

—No tinc l’honor de conèixer la senyora Danglars, però ja m’han presentat el senyor Lucien Debray.

—Ah! —va exclamar Danglars—. ¿On?

—A la casa del senyor de Morcerf.

—¿Coneix, doncs, el jove vescomte?

—Vam coincidir a Roma durant el carnaval.

—Ah, sí —digué Danglars—. Vaig sentir a parlar d’una mena d’aventura singular amb uns bandits, uns lladres de les ruïnes. Se’n va sortir per miracle. Crec que va contar alguna cosa d’això a la meva dona i a la meva filla quan va tornar d’Itàlia.

El lacai va tornar:

—La senyora baronessa espera els senyors.

—Passo davant per ensenyar-li el camí —va dir Danglars.

—I jo el segueixo —va fer Montecristo.





XLVIII


El tronc de cavalls gris clar

El baró, seguit del comte, va travessar una llarga fila d’estances notables per una feixuga sumptuositat i un fastuós mal gust, i va arribar al salonet de la senyora Danglars, petita peça octogonal folrada de setí rosat cobert de mussolina de l’índia. Les butaques eren de fusta vella daurada i entapissades amb teles antigues. A sobre de les portes, hi havia escenes pastorals pintades a l’estil de Boucher. Finalment, uns bonics pastels ovalats, en harmonia amb la resta de la decoració, feien de la petita habitació l’única amb caràcter de tot el palau. Cal dir que s’havia salvat del pla general establert pel senyor Danglars i el seu arquitecte, una de les celebritats més altes i eminents de l’imperi, i que la baronessa i Lucien Debray se n’havien reservat la decoració. Per tant, el senyor Danglars, gran admirador de les coses antigues segons la interpretació del Directori, menyspreava molt el petit reducte coquet, on, d’altra banda, solament era admès, en general, quan podia justificar-hi la seva presència acompanyant algú. En realitat, doncs, no era Danglars qui presentava; al contrari, el presentat era ell, i era rebut bé o malament segons que la cara del visitant resultés agradable o desagradable a la baronessa.

La senyora Danglars, encara bella malgrat que ja tenia trenta-sis anys, tocava el piano, una petita obra mestra de marqueteria, mentre Lucien Debray, assegut davant un costurer, fullejava un àlbum.

Abans que el comte arribés, Lucien havia tingut temps de contar a la baronessa moltes coses sobre Montecristo. Ja sabem la forta impressió que l’estranger havia causat en els altres convidats durant l’àpat a casa d’Albert. Tot i que Debray no era gaire impressionable, encara no se li n’havia esborrat l’impacte, i això s’havia manifestat en el que n’havia dit a la baronessa. La curiositat de la senyora Danglars, excitada pels detalls anteriors que li havia donat Morcerf i pels nous que li proporcionava Lucien, havia arribat al punt màxim. L’escena del piano i de l’àlbum només era, per tant, una de les petites astúcies amb l’ajuda de les quals la gent oculta preocupacions més intenses. En conseqüència, la baronessa va rebre Danglars amb un somriure, cosa que no li era gens habitual. Quant al comte, en canvi de la seva salutació, va rebre una reverència solemne i graciosa alhora.

Per la seva banda, Lucien va intercanviar amb el comte unes paraules de semiconeixença, i, amb Danglars, un gest d’intimitat.

—Senyora baronessa —digué Danglars—, permeti’m que li presenti el senyor comte de Montecristo, que els meus corresponsals de Roma m’han adreçat amb les recomanacions més favorables. Només diré una cosa que el convertirà en un instant en el preferit de les dames més belles de la ciutat: ve a París amb la intenció de quedar-s’hi un any i gastar-se sis milions en aquest temps. Això promet un seguit de balls, sopars i ressopons per als quals espero que el senyor comte no ens oblidarà, com nosaltres no ens oblidarem d’ell per a les nostres petites festes.

Malgrat que la presentació va ser grollerament laudatòria, que un home vingui a París, per gastar-s’hi en un any la fortuna d’un príncep és, en general, una cosa tan rara, que la senyora Danglars va adreçar al comte una mirada que no deixava de demostrar un cert interès.

—¿Quan va arribar, senyor? —va preguntar la baronessa.

—Ahir al matí, senyora.

—¿I ve, com és el seu costum, segons m’han dit, de l’altra punta del món?

—Aquesta vegada, senyora, simplement de Cadis.

—Oh, arriba en una època de l’any horrorosa! A l’estiu, París és detestable. Ja no hi ha ni balls, ni reunions, ni festes. L’Òpera italiana és a Londres, la francesa pertot arreu tret de París, i, pel que fa al Théâtre-Français, ja sap vostè que no és enlloc. L’única distracció que ens queda són unes desgraciades curses al Champ-de-Mars i a Satory. ¿Farà córrer els seus cavalls, senyor comte?

—Sí, senyora —va respondre Montecristo—, faré tot allò que es fa a París, si tinc la sort de trobar algú que m’informi bé sobre els costums francesos.

—¿Es aficionat als cavalls, senyor comte?

—He passat una part de la meva vida a Orient, senyora, i els orientals, com vostè sap, només estimen dues coses d’aquest món: la noblesa dels cavalls i la bellesa de les dones.

—Ah, senyor, comte —va replicar la baronessa—, hauria hagut de tenir la galanteria de posar les dones en primer lloc.

—Ja veu, senyora, que jo tenia raó quan, fa un instant, desitjava un preceptor que em guiés en els costums francesos.

Aleshores, la cambrera favorita de la baronessa Danglars va entrar, va acostar-se a la mestressa i va xiuxiuejar-li unes paraules a l’orella.

La senyora Danglars va empal·lidir.

—Impossible! —va exclamar.

—Tanmateix, és veritat, senyora —va respondre la cambrera.

La senyora Danglars va girar-se cap al seu marit.

—¿És veritat, senyor?

—¿Què, senyora? —va preguntar Danglars, visiblement agitat.

—El que em diu aquesta noia…

—¿I què li diu?

—Em diu que, quan el cotxer ha anat a enganxar els cavalls al meu carruatge, no els ha trobat a la quadra. ¿Què significa això, li pregunto?

—Senyora —va dir Danglars—, escolti’m.

—Oh, l’escolto, senyor! Tinc curiositat per saber què em dirà i vull que aquests senyors siguin els nostres jutges. Començaré per dir-los què passa. Senyors, el baró de Danglars té deu cavalls a la quadra; entre aquests deu, n’hi ha dos de meus, uns cavalls magnífics, els millors de París. Vostè els coneix, senyor Debray, els de color gris clar! Doncs, bé, quan la senyora de Villefort em demana el cotxe per anar demà al bosc, i jo l’hi prometo, vet aquí que els cavalls no apareixen! Al senyor Danglars, se li haurà presentat l’oportunitat de guanyar-hi uns quants milers de francs i se’ls deu haver venut. Oh, quina mala raça, la dels especuladors!

—Senyora —va respondre Danglars—, eren massa nerviosos, amb prou feines tenien quatre anys i jo passava una por horrible per vostè.

—¿Què diu, senyor? Sap perfectament que fa un mes que tinc al meu servei el millor cotxer de París, tret que vostè no se l’hagi venut junt amb els cavalls.

—Benvolguda amiga, li’n trobaré de semblants, fins i tot de millors, si és possible, però mansos, tranquils, que no m’inspirin terror.

La baronessa va arronsar les espatlles amb profund menyspreu.

Va semblar que Danglars no s’adonava d’aquell gest més que conjugal, i va girar-se cap a Montecristo:

—Em sap greu no haver-lo conegut abans, senyor comte. ¿Està organitzant la casa?

—Doncs, sí.

—Els hi hauria ofert. Imagini’s que els he donat per res, però, com ja he dit, me’n volia desfer: són cavalls per a un jove.

—Gràcies, senyor —va dir el comte—, però aquest matí n’he comprat uns de bastant bons i no gaire cars. Miri’ls, senyor Debray, tinc entès que vostè és aficionat als cavalls.

Mentre Debray s’acostava a la finestra, Danglars va acostar-se a la seva dona.

—Imagini’s, senyora —li va dir en veu molt baixa—, que han vingut a oferir-me un preu exorbitant pels cavalls. No sé qui és el boig que vol arruïnar-se i que m’ha enviat el seu administrador ai matí, però el fet és que he guanyat setze mil francs en l’operació. No em faci mala cara, li’n donaré quatre mil a vostè i dos mil a Eugénie.

La senyora Danglars va deixar caure una mirada aclaparadora sobre el seu marit.

—Oh, Déu meu! —va exclamar Debray.

—¿Què passa? —va preguntar la baronessa.

—Si no m’equivoco, els cavalls enganxats al cotxe del senyor comte són els de vostè!

—Els meus cavalls gris clar! —va exclamar la senyora Danglars.

I va anar corrents a la finestra.

—En efecte, són ells! —va exclamar.

Danglars havia restat estupefacte.

—¿És possible? —va preguntar Montecristo, fingint sorpresa.

—Increïble! —va murmurar el banquer.

La baronessa va dir dues paraules a l’orella a Debray, que, després, va acostar-se el comte de Montecristo.

—La baronessa li pregunta per quin preu li ha venut el seu marit els cavalls.

—Ben bé no ho sé —va respondre el comte—, ha estat una sorpresa preparada pel meu administrador…, que m’ha costat, em sembla, trenta mil francs.

Debray va anar a transmetre la resposta a la baronessa.

Danglars estava tan pàl·lid i atabalat que va semblar que el comte se n’apiadava.

—Ja ho veu —li va dir—, les dones són unes ingrates. Aquesta atenció per part de vostè no ha colpit gens ni mica la baronessa. Ingrata no és la paraula, hauria de dir boja. ¿Què vol fer-hi, però? Sempre estimem allò que ens fa mal. Per tant, el millor, cregui’m, benvolgut baró, és deixar-les fer sempre el que els passa pel cap, i, si se’l trenquen, almenys que no puguin donar la culpa a un altre.

Danglars no va respondre, preveia una desastrosa escena imminent. La senyora baronessa ja havia arrufat les celles, i l’arrufada, com les de Zeus Olímpic, presagiava una tempesta; Debray, que la pressentia, va pretextar que havia de resoldre un afer i se’n va anar. Montecristo, que no volia malgastar, quedant-se una estona més, la posició que comptava conquerir, va saludar la senyora Danglars i va retirar-se, lliurant el baró a la còlera de la seva dona.

«Bé —va pensar Montecristo mentre sortia—, he aconseguit el que volia: ja tinc a les meves mans la pau del matrimoni i em guanyaré amb un sol cop el cor del senyor i el de la senyora. Quina sort! Tanmateix, amb tot aquest enrenou, no he estat presentat a la senyoreta Eugénie Danglars, a la qual m’hauria agradat conèixer. Però ja som a París —va continuar, amb el seu somriure tan especial—, i tenim temps per endavant… Tot arribarà!».

Mentre es feia aquestes reflexions, va pujar al cotxe i va tornar a casa seva.

Dues hores més tard, la senyora Danglars va rebre una carta encantadora del comte de Montecristo en la qual li deia que, com que no volia debutar a la societat parisenca provocant la desesperació d’una dona bonica, li suplicava que acceptés els cavalls. Portaven el mateix arnès que ella els havia vist al matí, però amb una diferència: el comte havia fet cosir un diamant al mig de cadascuna de les rosetes que els animals ostentaven a les orelles.

Danglars va rebre també una carta. El comte li demanava permís per obsequiar a la baronessa amb aquell caprici de milionari i li pregava que excusés la manera, tan oriental, de tornar-li els cavalls. Aquella tarda, Montecristo, acompanyat d’Alí, se’n va anar a Auteuil.

L’endemà, vora les tres, Alí, convocat per un cop de timbre, va entrar al gabinet del comte.

—M’has parlat sovint de la teva habilitat per llançar el llaç, ¿no?

Alí va fer que sí amb el cap i va dreçar-se orgullosament.

—Bé… ¿Així, amb el llaç, aturaries un bou?

Alí va fer que sí.

—¿Un tigre?

Alí va fer el mateix moviment.

—¿Un lleó?

Alí va fer el gest de llançar el llaç i va imitar un rugit ofegat.

—Bé, ja ho entenc. ¿Has caçat lleons?

Alí va moure el cap orgullosament.

—¿Aturaries, però, en plena cursa dos cavalls desbocats?

Alí va somriure.

—Doncs, bé, escolta’m —va dir Montecristo—. Aquesta tarda passarà un cotxe, estirat per dos cavalls de color gris clar, els mateixos que jo tenia ahir. Encara que t’hagis de fer esclafar, cal que els aturis davant la meva porta.

Alí va baixar al carrer i va traçar una ratlla al paviment davant l’entrada. Va pujar de nou i va assenyalar la ratlla al comte, que l’havia seguit amb la mirada.

Montecristo va clavar-li un copet a l’espatlla: era la seva manera de donar-li les gràcies. Després, el nubià se’n va anar a fumar amb el xibuc al guardacantó de l’angle que formaven la casa i el carrer, mentre el comte es despreocupava de l’assumpte.

Tanmateix, cap a les cinc, és a dir a l’hora que esperava l’arribada del carruatge, Montecristo va començar a manifestar senyals, gairebé imperceptibles, d’una lleugera impaciència: anava amunt i avall per una habitació que donava al carrer, parava sovint l’orella i, de tant en tant, s’acostava a la finestra, des d’on veia Alí llançant bafarades de fum amb una regularitat que indicava que el nubià es dedicava a fons a aquella important ocupació.

De cop i volta, va ressonar un tro llunyà, que s’acostava, però, a la velocitat del llamp. Després, va aparèixer una calessa el cotxer de la qual intentava inútilment frenar els cavalls, que galopaven amb fúria, espantats, en una embranzida insensata.

A la calessa, una dona jove i un nen de set o vuit anys, es mantenien abraçats. El terror els havia privat fins i tot de la força per cridar. N’hi hauria hagut prou amb una pedra sota una roda o una branca d’arbre per destrossar completament el carruatge que cruixia. La calessa anava pel mig del carrer i se sentien els crits dels qui la veien venir.

De sobte, Alí solta el xibuc, es treu el llaç de la butxaca, el llança, subjecta les potes del davant del cavall de l’esquerra i es deixa emportar tres o quatre passes per la violència de l’impuls. Immediatament després, el cavall cau sobre la llança, la trenca i paralitza els esforços de l’altre, que continua dret, per continuar la cursa. El cotxer ho aprofita per saltar a terra des del seient, però Alí ja ha agafat el segon cavall pels narius amb els seus dits de ferro, i l’animal, renillant de dolor, s’estira convulsivament al costat del company.

Tot plegat en un batre d’ulls.

Suficient, però, perquè un home seguit d’uns quants criats, hagi sortit corrents de la casa davant la qual ha tingut lloc l’accident. Quan el cotxer obre la portella, l’home treu de la calessa la dona, que amb una mà s’aferra al coixí i amb l’altra prem contra el seu pit el fill desmaiat.

Montecristo va emportar-se’ls al saló i va estirar-los en un sofà.

—No tingui por, senyora —digué—, es troba fora de perill.

La dona va revifar i, com a resposta, va assenyalar el fill amb una mirada més eloqüent que qualsevol prec.

En efecte, el nen continuava inconscient.

—Sí, senyora, ja ho comprenc —va dir el comte mentre examinava la criatura—, però estigui tranquil·la, no li ha passat res. L’única causa del seu estat és la por.

—Oh, senyor, ¿no m’ho diu només per tranquil·litzar-me? Miri’l, està blanc! Fill meu, petit meu, Édouard, respon a la mare! Senyor, si us plau, demani un metge. Donaré la meva fortuna a qui em torni el meu fill!

Montecristo va fer un gest amb la mà per calmar la mare desesperada, va obrir una capseta, en va treure un flascó de vidre de Bohèmia amb incrustacions d’or, que contenia un líquid roig com la sang del qual va deixar caure solament una gota als llavis del nen.

La criatura, tot i que continuava pàl·lida, va obrir instantàniament els ulls.

En veure-ho, l’alegria de la mare va arribar gairebé al deliri.

—¿On em trobo? —va preguntar—. ¿A qui dec tanta felicitat després d’una prova tan cruel?

—Es troba, senyora —va respondre Montecristo—, a casa d’un home d’allò més feliç per haver-li pogut estalviar una pena.

—Oh, maleïda curiositat! —va dir la dama—. Tot París parlava dels magnífics cavalls de la senyora Danglars i jo he fet la bogeria de voler provar-los.

—¿Què diu? —va exclamar el comte amb una sorpresa admirablement fingida—. ¿Aquests són els cavalls de la baronessa?

—Sí, senyor. ¿La coneix?

—¿La senyora Danglars? Tinc aquest honor, i la meva alegria és doble per haver-la salvat del perill que li han fet córrer els cavalls perquè, aquest perill, vostè me l’hauria pogut atribuir a mi: jo vaig comprar ahir aquests cavalls al baró, però em va semblar que li sabia tan greu, a la baronessa, que els hi vaig tornar, pregant-li que els acceptes com un regal.

—¿Vostè és, doncs, el comte de Montecristo, de qui Hermine va parlar-me tant ahir?

—Sí, senyora.

—Jo, senyor, sóc Heloïse de Villefort.

El comte va saludar com algú que sent un nom perfectament desconegut.

—Oh, que agraït li estarà el senyor de Villefort —va continuar Heloïse—. Al capdavall li deurà la vida de nosaltres dos: li ha tornat la dona i el fill. Segurament, sense el seu generós criat, aquesta estimada criatura i jo seríem morts.

—El perill que han corregut, senyora, encara m’esgarrifa!

—Espero que em permetrà recompensar dignament l’abnegació d’aquest home.

—Li prego, senyora —va replicar Montecristo—, que no em malmeti Alí ni amb alabances ni amb recompenses. No vull que agafi aquests costums. És el meu esclau: salvant la vida de vostè em serveix a mi, i servir-me és el seu deure.

—Però ha arriscat la vida! —va dir la senyora de Villefort, a qui aquell to d’amo imposava singularment.

—L’hi he salvat jo, la vida, senyora, i, per tant, és meva.

La senyora de Villefort va callar. Potser reflexionava sobre aquell home, que, a la primeria, feia una impressió tan profunda sobre la gent.

Durant el moment de silenci, el comte va poder observar a gust la criatura que la mare cobria de petons. Era un nen menut, fràgil, blanc de pell com els infants de pèl roig, tot i que tenia uns cabells negres i abundants, rebels a qualsevol intent d’arrissada, que li cobrien el front rodó, li queien sobre les espatlles i li emmarcaven la cara, augmentant la vivacitat d’un ulls plens de malícia sorneguera i dolenteria infantil. La boca, que amb prou feines acabava de recobrar el color vermell, era ampla i de llavis fins. Tot i que només tenia vuit anys, les fesomies semblaven d’un noi, almenys, de dotze. El seu primer moviment va ser desempallegar-se de la mare i anar a obrir la capseta d’on el comte havia tret el flascó d’elixir. Després, sense demanar permís a ningú, com una criatura acostumada a satisfer tots els seus capricis, va posar-se a destapar les ampolletes.

—No toqui això, amic meu —li va dir vivament el comte—, alguns d’aquests licors són perillosos, no solament de beure sinó, fins i tot, de respirar.

La senyora de Villefort va empal·lidir, va agafar el fill pel braç i va obligar-lo a tornar al seu costat. Passat l’esverament, però, la dona va llançar una mirada, curta però expressiva, a la capseta, que el comte va sorprendre.

En aquell instant, va entrar Alí.

La senyora de Villefort va fer un gest d’alegria, i, acostant-se encara més la criatura, va dir:

—¿Veus aquest bon criat, Édouard? Ha estat molt valent, ha arriscat la vida per aturar els cavalls que se’ns emportaven i la calessa que anava a trencar-se. Dóna-li, doncs, les gràcies, perquè sense ell, a hores d’ara, nosaltres dos probablement seríem morts.

El noi va fer un gest de disgust amb els llavis i va girar desdenyosament el cap.

—És massa lleig —va dir.

El comte va somriure com si la criatura acabés de respondre a una de les seves esperances. Quant a la senyora de Villefort, va renyar el fill amb una moderació que, certament, no hauria agradat a Jean-Jacques Rousseau si el petit Edouard s’hagués dit Émile[71].

—Ja ho veus —va dir el comte a Alí en àrab—, la senyora demana al fill que et doni les gràcies perquè els has salvat la vida, i ell respon que ets massa lleig.

Alí va desviar un instant el seu cap intel·ligent i va mirar la criatura d’una manera aparentment inexpressiva, però un petit estremiment dels narius va revelar a Montecristo que l’àrab acabava de sentir-se profundament ferit.

—¿Viu habitualment en aquesta casa, senyor? —va preguntar la senyora de Villefort mentre s’aixecava per anar-se’n.

—No, senyora, això és una mena de domicili ocasional que he comprat: visc al número 30 de l’avinguda dels Champs-Élysées. Ja veig, però, que s’ha refet del tot i vol anar-se’n. Acabo d’ordenar que enganxin els mateixos cavalls al meu cotxe, i Alí, aquest xicot tan lleig, tindrà l’honor de tornar-la a casa, mentre el seu cotxer es queda aquí per fer reparar la calessa. Així que quedi enllestida aquesta petita feina indispensable, un dels meus troncs de cavalls la portarà directament a casa de la senyora Danglars.

—No goso tornar-me’n amb els mateixos cavalls —digué la senyora de Villefort.

—Oh! Ja veurà, senyora, com, sota el guiatge d’Alí, esdevindran anyells.

En efecte, Alí s’havia acostat a les bèsties, les quals s’havien aixecat amb penes i treballs. Duia a la mà una petita esponja xopa de vinagre aromàtic amb la qual va fregar els narius i les temples dels animals, coberts de suor i d’escuma. Gairebé a l’instant, van posar-se a esbufegar sorollosament i a estremir-se durant uns segons.

Després, enmig de la gernació que la calessa trencada i la notícia de l’accident havien concentrat davant la casa, Alí va fer enganxar els cavalls al cupè del comte, va agafar les regnes, va pujar al seient del cotxer i, davant la gran sorpresa dels assistents, que havien vist galopar aquelles bèsties com si les arrossegués un huracà, va veure’s obligat a fer servir el fuet per fer-les arrencar. Tot i així, només va poder obtenir un trot insegur i desganat dels famosos cavalls gris clar, ara ensopits, petrificats, morts, de manera que els va caldre gairebé dues hores per arribar al faubourg Saint-Honoré, on vivia la senyora de Villefort.

Amb prou feines va trobar-se a casa, i un cop calmades les emocions familiars, va escriure la carta següent a la senyora Danglars:

Estimada Hermine,

Acabo de ser miraculosament salvada, junt amb el meu fill, per aquell mateix comte de Montecristo del qual vam parlar tant ahir a la tarda i que jo em trobava ben lluny de sospitar que veuria avui. Vostè va parlar-me’n ahir amb un entusiasme que no em vaig poder estar de ridiculitzar amb totes les forces del meu pobre i petit esperit. Avui, però, trobo aquell entusiasme molt per sota de l’home que l’inspirava. Els cavalls s’havien desbocat al Ranelagh d’una manera frenètica, i el meu pobre Édouard i jo anàvem a destrossar-nos probablement contra el primer arbre de la carretera o el primer guardacantó del poble, quan un àrab, un nubià, en fi un home negre al servei del comte, crec que obeint un senyal d’ell, atura els cavalls, arriscant-se a quedar destrossat, i és un miracle que no hagi estat així. Aleshores ha acudit el comte, ens ha portat a casa i ha fet revifar el meu fill. M’han tornat al palau amb el seu propi cotxe. El de vostè, l’hi enviaran demà. Trobarà els cavalls ben afeblits després de l’accident; semblen ensopits, com si no es poguessin perdonar haver-se deixat domar per un home. El comte m’ha encarregat que li digui que, amb dos dies de repòs a l’estable i menjant només ordi, tornaran a posar-se en forma, cosa que vol dir en un estat tan esfereïdor com ahir.

Adéu! No li dono les gràcies pel passeig, tot i que, pensant-ho bé, és una ingratitud que li guardi rancor pels capricis del seu tronc de cavalls, ja que, gràcies a un d’aquestes capricis, he conegut el comte de Montecristo, i l’il·lustre estranger em sembla, a part dels milions dels quals disposa, un problema tan interessant i curiós que penso estudiar-lo a tot preu encara que hagi de fer una altra passejada al bosc amb els cavalls de vostè.

Édouard ha suportat l’accident amb un valor miraculós. S’ha desmaiat, però sense llançar ni un crit abans ni vessar una llàgrima després. Vostè em tornarà a dir que m’ofusca l’amor maternal, però hi ha un esperit de ferro en aquest pobret cos, tan fràgil i delicat.

Molts records de la nostra estimada Valentine a la seva estimada Eugénie. Un petó de tot cor.

HELOÏSE DE VILLEFORT.

P.S. Faci-s’ho de manera que pugui trobar-me a casa de vostè un altre cop amb el comte de Montecristo. Vull tornar-lo a veure de totes passades. D’altra banda, acabo d’aconseguir que el senyor de Villefort li faci una visita; espero que ell l’hi tornarà.



Al vespre, l’esdeveniment d’Auteuil era el tema de totes les converses: Albert el contava a la seva mare, Château-Renaud l’explicava al Jockey Club, Debray al saló del ministre. El mateix Beauchamp va tenir el detall de dedicar al comte una nota de vint línies a la secció de fets diversos del seu diari, que va convertir el noble estranger en l’heroi de les dames de l’aristocràcia.

Molta gent va anar a inscriure’s a casa de la senyora de Villefort a fi de tenir dret a renovar la visita en el moment oportú i sentir dels seus llavis els detalls de la pintoresca aventura.

Quant al senyor de Villefort, com havia dit Heloïse, vestit de negre, amb guants blancs i la millor lliurea, va pujar a la seva carrossa, que, aquell mateix vespre, va aturar-se a la porta del número 30 de l’avinguda dels Champs-Élysées.





XLIX


Ideologia

Si hagués fet molt de temps que freqüentava la societat parisenca, el comte hauria apreciat en tot el seu valor la visita del senyor de Villefort.

Amb una sòlida posició a la cort, fos de la branca que fos el monarca que regnava i tant si el primer ministre era doctrinari, liberal o conservador; considerat hàbil per tothom, una reputació de la qual gaudeixen generalment les persones que mai no han tingut cap fracàs polític; odiat per molts i fermament protegit per alguns, sense, tanmateix, ser estimat per ningú, el senyor de Villefort ocupava una de les altes posicions de la magistratura i s’hi mantenia com un Harlay o un Molé. El seu saló, regenerat per una dona jove i per una filla del primer matrimoni, la qual tenia amb prou feines divuit anys, no deixava de ser, però, un dels salons severs de París on s’observa el culte de les tradicions i la religió de l’etiqueta. La cortesia freda, la fidelitat absoluta als principis governamentals, un menyspreu total per les teories i els teòrics, i l’odi profund envers els ideòlegs, eren els elements de la vida privada i pública exhibits pel senyor de Villefort.

No era solament un magistrat sinó gairebé un diplomàtic. Les seves relacions amb l’antiga cort, de la qual parlava sempre amb dignitat i consideració, el feien respectar per la nova, i sabia tantes coses que no solament el tractaven sempre amb deferència sinó que, a vegades, fins i tot el consultaven. Potser les coses no haurien anat així si se n’haguessin pogut desempallegar, però el senyor de Villefort, com els senyors feudals rebels al sobirà, vivia en una fortalesa inexpugnable. Aquesta fortalesa era el seu càrrec de procurador del qual explotava tots els avantatges i que només hauria abandonat per fer-se diputat i reemplaçar així la neutralitat per l’oposició.

En general, el senyor de Villefort feia o tornava poques visites. D’això, se n’encarregava la seva dona. Era una cosa acceptada en societat i atribuïda a les importants i nombroses ocupacions del magistrat, quan, en realitat es tractava d’un càlcul d’orgull, una quinta essència de l’aristocràcia, l’aplicació d’un axioma, Fes veure que t’estimes, i t’estimaran, cent vegades més útil en la nostra societat que el dels grecs, Coneix-te a tu mateix, reemplaçat en els nostres dies per l’art, menys difícil i més avantatjós, de conèixer els altres.

Per als amics, el senyor de Villefort era un protector poderós; per als enemics, un adversari sord però aferrissat, i, per als indiferents, l’estàtua de la llei feta home: aspecte altiu, cara impassible, mirada apagada i mat o penetrant i escrutadora fins a la insolència. Aquest era l’home per al qual quatre revolucions hàbilment col·locades l’una sobre l’altra havien construït i després consolidat el pedestal.

El senyor de Villefort tenia la reputació de ser la persona menys curiosa i banal de França. Donava un ball anual i només hi apareixia un quart d’hora, és a dir quaranta-cinc minuts menys que el rei als seus. Mai no se’l veia en teatres ni concerts ni en cap lloc públic. A vegades, però rarament, feia una partida de whist, i aleshores calia escollir-li jugadors dignes d’ell: un ambaixador, un arquebisbe, un president o, en fi, alguna duquessa vídua.

Aquest era l’home el carruatge del qual acabava d’aturar-se a la porta del comte de Montecristo.

L’ajudant de cambra va anunciar el senyor de Villefort quan el comte, inclinat sobre una gran taula, seguia en un mapa un itinerari de Sant Petersburg a la Xina.

El procurador del rei va entrar amb el mateix pas greu i compassat que quan ho feia al tribunal: era ben bé el mateix home que havíem vist antany de substitut a Marsella, o més aviat la seva evolució. La natura, conseqüent amb els seus principis, no n’havia fet cap excepció. De prim, havia passat a flac; de pàl·lid, a groc; els ulls enfonsats havien esdevingut coves, i les ulleres amb barnilles d’or, anteposades a les òrbites, semblaven formar part de la cara. Tret de la corbata blanca, anava vestit completament de negre. Només trencava aquest color fúnebre l’estreta cinta roja que duia al trau de la solapa i que semblava una línia de sang traçada amb un pinzell.

Malgrat el seu autocontrol, Montecristo, tot corresponent a la salutació del visitant, va examinar amb visible curiositat el magistrat, que, malfiat per naturalesa i poc crèdul sobretot pel que feia a les meravelles socials, se sentia més inclinat a veure en el noble estranger, com ja era anomenat Montecristo, un home de negocis que venia a explotar un nou teatre, o un malfactor que havia trencat el desterrament, que no pas un príncep de la Santa Seu o un soldà de Les mil i una nits.

—Senyor —digué Villefort en el to estrident que adopten els magistrats en la seva oratòria i del qual no poden o no volen desprendre’s en la conversa—, el gran servei que va prestar ahir a la meva dona i el meu fill fa que sigui un deure per a mi donar-li les gràcies. Vinc, doncs, a complir-lo i a expressar-li tot el meu agraïment.

Mentre parlava, la mirada severa del magistrat no havia perdut gens de la seva arrogància habitual. Les paraules que acabava de pronunciar, les havia articulat amb veu de procurador general, amb la rigidesa inflexible del coll i les espatlles que feia dir, ho repetim, als qui l’afalagaven que era l’estàtua vivent de la llei.

—Senyor —va replicar el comte amb una fredor glacial—, em fa molt feliç haver pogut conservar un fill a la seva mare, perquè diuen que el sentiment de la maternitat és el més sant de tots, i aquesta felicitat meva el dispensava de complir un deure l’execució del qual m’honora, sens dubte, perquè sé que el senyor de Villefort no prodiga el favor que em concedeix. Un favor que, tot i que el considero molt valuós, no ho és tant per a mi com la satisfacció interior.

Villefort, sorprès per una sortida que no s’esperava, va estremir-se com un soldat que sent el cop que li claven sota l’armadura que el cobreix, i un gest de la seva boca desdenyosa va delatar que, d’entrada, no considerava el comte de Montecristo un gentilhome ben educat.

Va mirar al seu voltant, a la recerca d’un pretext per reprendre la conversa, que semblava haver-se trencat.

Va veure el mapa que Montecristo consultava quan ell havia entrat, i va preguntar:

—¿Es dedica a la geografia? És un tema molt interessant, sobretot per a una persona com vostè, que, segons diuen, ha vist tants països com n’apareixen en aquest atles.

—Sí, senyor —va respondre el comte—, he volgut fer amb l’espècie humana en conjunt allò que vostè practica cada dia amb les excepcions, és a dir un estudi fisiològic. Vaig pensar que em resultaria més fàcil anar després del tot a la part que de la part al tot. Es un axioma algebraic que diu que es procedeixi del conegut al desconegut, i no pas del desconegut al conegut… Segui, però, senyor, si us plau.

I Montecristo va assenyalar amb la mà al procurador del rei una butaca que el visitant es va veure obligat a acostar ell mateix, mentre el comte només va haver de deixar-se caure en aquella sobre la qual es trobava agenollat quan Villefort havia entrat: així, Montecristo va situar-se mig de costat, d’esquena a la finestra i amb el colze descansant sobre el mapa, que constituïa, de moment, el tema de la conversa. Una conversa que agafava, no pas per la situació sinó pel que feia als personatges, un caire d’allò més semblant al que havia tingut a casa de Morcerf i a la de Danglars.

—Ah! Vostè filosofa —va respondre Villefort després d’un instant de silenci durant el qual, com un atleta que troba un adversari dur, havia fet provisió de forces—. Doncs, bé, senyor, si jo no tingués res a fer, com vostè, buscaria una ocupació menys trista, paraula d’honor.

—És veritat, senyor —va replicar Montecristo—, l’home és un cuc ben lleig per a qui l’estudia al microscopi. Però acaba de dir, em sembla, que jo no tenia cap ocupació. A veure, ¿creu que en té alguna, vostè? O, per dir-ho més clarament, ¿creu que val la pena anomenar una ocupació el que fa?

La sorpresa de Villefort va augmentar davant el segon cop, assestat amb tanta brutalitat per l’estrany adversari. Feia molt de temps que el magistrat no s’havia sentit una paradoxa d’aquella força, o més aviat, per dir-ho exactament, era la primera vegada que li passava.

El procurador del rei va disposar-se a replicar.

—Senyor —va dir—, és estranger, i, com crec que vostè mateix diu, s’ha passat una bona part de la vida als països orientals. ¿No sap fins a quin punt la justícia humana, expeditiva en aquelles regions bàrbares, té característiques prudents i compassades entre nosaltres?

—I tant, senyor, i tant! Es el pede claudo[72] antic. Ho sé perquè m’he ocupat sobretot de la justícia de tots els països i he comparat el procediment criminal de les nacions amb la justícia natural. I he de dir, senyor, que la llei dels pobles primitius, és a dir la del talió, és encara la que més em sembla d’acord amb el cor de Déu.

—Si l’adoptéssim, senyor —va dir el procurador del rei—, els nostres codis se simplificarien molt, i seria aleshores quan els nostres magistrats, com vostè deia fa un moment, ja no tindrien gaire feina.

—Potser hi arribarem —va dir Montecristo—. Vostè sap que les invencions humanes van del compost al simple, i que la simplicitat és sempre la perfecció.

—Mentrestant, senyor —digué el magistrat—, existeixen els nostres codis amb els seus articles contradictoris, procedents dels costums gals, les lleis romanes i els usatges francs. I el coneixement de totes aquestes lleis, vostè em donarà la raó, no s’adquireix sense llargs treballs i cal estudiar molt per arribar a dominar-les i un cervell poderós per no oblidar-les un cop sabudes.

—Sóc de la mateixa opinió, senyor, però tot el que vostè sap sobre el codi francès, jo ho sé, no solament pel que fa a aquest codi, sinó em relació amb els de totes les nacions: les lleis angleses, turques, japoneses o hindús em són tan familiars com les franceses. Jo tenia, doncs, raó quan deia que, relativament (ja sap que tot és relatiu, senyor), al costat del que jo he fet, vostè pot fer ben poques coses, i que, en comparació al que he après, li queda molt per aprendre.

—¿Amb quin objectiu, però, ha après tot això? —va preguntar Villefort, sorprès.

Montecristo va somriure.

—Bé, senyor —va respondre—, ja veig que, malgrat la reputació d’home superior que té, veu les coses des del punt de vista material i vulgar de la societat, començant i acabant en l’home, és a dir, des del punt de vista més restringit i estret que pot abastar la intel·ligència humana.

—Expliqui’s, senyor —digué Villefort, cada cop més sorprès—, no el comprenc… prou bé.

—Dic, senyor, que, amb els ulls clavats en l’organització social de les nacions, vostè només veu les peces de la màquina, però no pas l’obrer sublim que la fa funcionar; dic que solament veu al davant i al seu voltant els titulars de les places, els diplomes dels quals han estat signats per alguns ministres o per un rei. Però els homes que Déu ha posat per sobre dels titulars, dels ministres i dels reis, donant-los una missió per realitzar en lloc d’una plaça per ocupar, s’escapen del seu petit camp visual. Es propi de la feblesa humana, amb òrgans dèbils i incomplets. Tobies prenia per un home corrent l’àngel que li havia de tornar la vista. Les nacions prenien Àtila, que les havia d’aniquilar, per un conqueridor com els altres, i va caldre que ells descobrissin les seves missions celestials perquè els reconeguessin. Un va haver de dir «Sóc l’àngel del Senyor», i l’altre «Sóc el martell de Déu» perquè l’essència divina de tots dos fos revelada.

—Aleshores —va dir Villefort, que ja començava a creure que parlava amb un il·luminat o un boig—, vostè es considera un dels éssers extraordinaris que acaba de citar.

—¿Per què no? —va dir fredament Montecristo.

—Perdó, senyor —va replicar Villefort, esbalaït—, però haurà d’excusar-me si, quan m’he presentat aquí, ignorava que ho feia a casa d’un home els coneixements i la intel·ligència del qual superen tant els coneixements i la intel·ligència habitual de la resta. No passa gens entre nosaltres, desgraciadament corromputs per la civilització, que els gentilhomes posseïdors com vostè d’una fortuna immensa, si més no segons diuen, i observi que no faig cap pregunta sinó que em limito a repetir el que he sentit, no passa gens, dic, que els privilegiats per la riquesa perdin el temps en especulacions socials i en somnis filosòfics, que, com a màxim, serveixen per a consolar els desheretats pel destí dels béns de la terra.

—Ah! ¿Així, doncs, senyor, ha arribat a la situació eminent que ocupa sense haver admès, fins i tot sense haver trobat excepcions? ¿I no exercita mai la mirada, que tanta finesa i seguretat hauria, tanmateix, de necessitar, en calibrar amb un cop d’ull l’home que té al davant? ¿Un magistrat no hauria de ser, més que no pas el millor aplicador de la llei o l’intèrpret més astut dels punts foscos dels plets, una pedra de toc per provar l’or amb el qual són fetes totes les ànimes amb més o menys aliatge?

—Senyor —va dir Villefort—, em confon, paraula d’honor. Mai no havia sentit ningú parlar com vostè.

—Perquè s’ha mantingut sempre tancat dins el cercle de les condicions generals i no ha gosat mai elevar-se volant a les esferes superiors que Déu va poblar d’éssers invisibles o excepcionals.

—¿I admet, senyor, que aquestes esferes existeixen, que els éssers invisibles i excepcionals es barregen amb nosaltres?

—¿Per què no? ¿Es que vostè veu l’aire que respira i sense el qual no podria viure?

—¿Aleshores no veiem els éssers dels quals em parla?

—Sí, els veiem quan Déu permet que es materialitzin: aleshores vostè els toca, hi alterna, els parla i ells responen.

—Ah! —va exclamar Villefort, somrient—. Confesso que m’agradaria que m’avisessin quan un d’ells es trobi en contacte amb mi.

—Ha estat servit segons el seu desig, senyor, perquè ha estat previngut fa un instant, i ara jo torno a fer-ho.

—Així, vostè…

—Sóc un d’aquests éssers excepcionals, sí, senyor, i crec que, fins avui, ningú no s’ha trobat en una situació semblant a la meva. Els regnes dels monarques estan limitats bé per muntanyes, bé per rius, bé per canvis de costums o per una mutació del llenguatge. El meu, de regne, és tan gran com el món perquè no sóc ni italià, ni francès, ni hindú, ni americà, ni espanyol: sóc cosmopolita. Cap país no pot dir que m’hagi vist néixer. Només Déu sap quina contrada em veurà morir. Adopto tots els costums, parlo totes les llengües. ¿Em considera francès perquè parlo la seva llengua amb tanta facilitat i puresa com vostè, no? Doncs, bé, Alí, el meu nubià, em creu àrab; Bertuccio, l’administrador, es pensa que sóc romà; Haidea, la meva esclava, em té per grec. Pot comprendre, doncs, que, com que no sóc de cap país, no demano protecció a cap govern i no considero cap home el meu germà, no em paralitzen ni m’aturen els escrúpols o els obstacles que paralitzen o aturen els poderosos. Només tinc dos adversaris, no diré dos vencedors perquè, amb persistència, els arribo a sotmetre: la distància i el temps. N’hi ha un altre, el més terrible, la meva condició d’home mortal. Es l’únic que pot aturar-me en el camí i abans que hagi aconseguit el meu objectiu: he calculat tota la resta. He previst el que els homes anomenen les vicissituds del destí, és a dir la ruïna, els canvis, les eventualitats, i, si bé algunes poden afectar-me, cap no pot ensorrar-me. Tret que em mori, seré sempre el que sóc. Per això li dic coses que vostè no havia sentit mai, ni solament de la boca dels reis, perquè els reis el necessiten i els altres homes li tenen por. ¿Qui no s’ha dit mai, en una societat tan ridículament organitzada com la nostra: «Potser un dia me les hauré de veure amb el procurador del rei!»?

—També s’ho pot dir vostè, senyor, perquè, des del moment que viu a França, es troba sotmès naturalment a les lleis franceses.

—Ja ho sé, senyor —va replicar Montecristo—, però, quan he d’anar a un país, començo a estudiar amb els meus propis mitjans totes les persones de les quals puc esperar o témer alguna cosa, i els arribo a conèixer tan bé com ells es coneixen a si mateixos, o millor. Això condueix a un resultat: que el procurador del rei, fos qui fos, amb qui hagués d’enfrontar-me, es trobaria, amb tota seguretat, més incòmode que jo.

—Cosa que vol dir que, com la natura humana, és feble —va replicar Villefort, vacil·lant—, tothom, segons vostè, ha comès… faltes.

—Faltes… o crims —va respondre Montecristo amb despreocupació.

—¿I que només vostè, entre els homes que no reconeix com germans seus, com acaba de dir, és perfecte? —digué Villefort amb la veu lleugerament alterada.

—No pas perfecte, no —va replicar el comte—, impenetrable, això és tot. Però, matem el tema, si la conversa li desplau. Em sento tan poc amenaçat per la seva justícia com vostè per la meva doble visió.

—No, no, senyor! —va dir vivament Villefort, que, sens dubte, temia que semblés que cedia el terreny—. Amb la seva brillant i gairebé sublim conversa, m’ha elevat per sobre dels nivells ordinaris. Ja no conversem, dissertem. Ara bé, vostè sap que els teòlegs amb càtedra a la Sorbona o els filòsofs durant les seves disputes es diuen a vegades cruels veritats. Suposem que fem teologia social o filosofia teològica, i li diré brutalment això: germà, peca d’orgull; es troba per sobre dels altres, però, per sobre de vostè, hi ha Déu.

—Per sobre de tots, senyor —va respondre Montecristo en un to tan profund que Villefort va estremir-se involuntàriament—. Sóc orgullós amb els homes, serps sempre a punt de dreçar-se contra qui les supera sense esclafar-les amb el peu. Però deixo l’orgull de banda davant Déu, que em va treure del no-res per fer-me el que sóc.

—Aleshores, comte, l’admiro —va dir Villefort, que, per primera vegada en l’estrany diàleg, acabava de fer servir la fórmula aristocràtica amb l’estranger, a qui havia tractat de senyor fins aleshores—. Si és realment fort, realment superior, realment sant o impenetrable, cosa que, té raó, ve a ser si fa no fa el mateix, sigui superbiós: és la llei de les dominacions. ¿Té, tanmateix, alguna ambició?

—Una, senyor.

—¿Quina?

—També jo, com ha passat a tothom un cop a la vida, vaig ser portat per Satanàs a la muntanya més alta de la terra, i, com havia dit antany a Crist, va dir-me: «A veure, fill de l’home, ¿què vols per adorar-me?». Aleshores vaig reflexionar molta estona, perquè feia molt de temps que una terrible ambició em devorava, en efecte, el cor, i li vaig respondre: «Escolta, he sentit a parlar sempre de la providència, però no l’he vista mai, ni ella ni res que s’hi assembli, cosa que em fa pensar que no existeix; vull ser la providència perquè el millor, el més i més sublim que hi ha en aquest món és recompensar i castigar». Satanàs, però, va abaixar el cap i va sospirar. «T’equivoques —em digué—, la providència existeix; el que passa és que no la veus perquè és filla de Déu i invisible com el seu pare. No has vist res que se li assembli perquè actua d’amagat i es mou per camins obscurs. Tot el que puc fer per tu és convertir-te en un dels seus agents». Vam fer el tracte; potser jo hi perdré l’ànima, però tant se me’n dóna; si calgués, el tornaria a fer sense dubtar-ho gens ni mica.

Villefort mirava Montecristo amb una sorpresa enorme.

—¿Té pares, senyor comte?

—No, senyor, estic sol al món.

—Llàstima!

—¿Per què? —va preguntar Montecristo.

—Perquè hauria pogut veure un espectacle adequat per trencar-li l’orgull. ¿Només té por de la mort, diu?

—No he dit que la temi, dic que és l’única que pot aturar-me.

—¿I la vellesa?

—Hauré realitzat la meva missió abans d’arribar-hi.

—¿I la bogeria?

—Vaig estar a punt de tornar-me boig, i vostè coneix la màxima Non bis in idem[73], un axioma criminal, i que, per tant, pertany al seu camp.

—Senyor —va replicar Villefort—, encara hi ha una altra cosa temible, a més de la mort, la vellesa o la bogeria. Per exemple, l’apoplexia, aquest llamp que fereix sense destruir, després del qual tot s’ha acabat. Continua sent vostè, però sense ser-ho. Vostè que, com Ariel, era quasi un àngel, ja no és sinó una massa inerta, gairebé un animal, com Caliban. Això, com li deia, s’anomena en llenguatge humà simplement apoplexia. Si li ve de gust, vingui a continuar aquesta conversa a casa meva, un dia que tingui ganes de trobar un adversari capaç de comprendre’l i àvid de refutar-li els arguments, i veurà el meu pare, el senyor Noirtier de Villefort, un dels jacobins més fogosos de la revolució francesa, és a dir, l’audàcia més brillant posada al servei de l’organisme més vigorós; un home que potser no havia vist, com vostè, tots els regnes de la terra, però que havia ajudat a trasbalsar-ne un dels més poderosos; un home, en fi, que, igual que vostè, es creia un dels enviats, no pas de Déu sinó de l’Ésser Suprem, no pas de la providència sinó de la fatalitat. Doncs, bé, senyor, el trencament d’un vas sanguini en un lòbul del cervell va acabar amb tot això, i no pas en un dia, ni en una hora sinó en un segon. El dia abans, el senyor Noirtier, antic jacobí, antic senador, antic carbonari, que es reia de la guillotina, del canó i del punyal; el senyor Noirtier que jugava amb les revolucions; el senyor Noirtier per a qui França només era un gran tauler d’escacs del qual havien de desaparèixer peons, torres, cavalls i reina per fer mat al rei; el senyor Noirtier, tan temible, havia esdevingut, l’endemà, el pobre senyor Noirtier, un ancià immòbil, lliurat als capricis de l’ésser més feble de la casa, és a dir, la seva néta Valentine; en fi, un cadàver mut i glaçat, que només viu sense patir per donar temps a la matèria d’arribar a la descomposició total.

—Ah, senyor, aquest espectacle no és aliè ni als meus ulls ni al meu pensament —va dir Montecristo—. Sóc una mica metge, i, com els meus col·legues, he buscat més d’una vegada l’ànima en la matèria viva o en la morta, i, com la providència, s’ha mantingut invisible als meus ulls per bé que present en el meu cor. Cent autors, d’ençà de Sòcrates, Sèneca, sant Agustí o Gall[74], han establert, tant en prosa com en vers, la relació que vostè acaba de fer. Tanmateix, comprenc que el patiment d’un pare pugui provocar grans canvis en l’esperit del fill. Donat que m’hi exhorta, senyor, aniré a contemplar, en profit de la meva humilitat, el terrible espectacle, que deu provocar una gran tristesa a casa seva.

—Seria així, sens dubte, si Déu no m’hagués donat una àmplia compensació. Davant del vell que baixa arrossegant-se cap a la tomba, dues criatures entren a la vida: Valentine, una filla del meu primer matrimoni amb la senyoreta Renée de Saint-Méran, i Édouard, el nen a qui vostè ha salvat la vida.

—¿I què dedueix de la compensació, senyor? —va preguntar Montecristo.

—Dedueixo que el meu pare, extraviat per les passions, va cometre alguna d’aquestes faltes que escapen a la justícia humana, però que pertanyen a la de Déu…! I que Déu, volent castigar només una sola persona, l’ha colpejat a ell.

Montecristo, amb el somriure als llavis, va llançar en el fons del seu cor un rugit que hauria fet fugir Villefort si hagués pogut sentir-lo.

—Adéu, senyor —va continuar el magistrat, que s’havia aixecat feia una estona i parlava dret—. El deixo i m’emporto de vostè un bon record, que, espero, podrà resultar-li agradable quan em conegui millor, perquè no sóc, ni de bon tros, una persona banal. D’altra banda, ja té en la senyora de Villefort una amiga eterna.

El comte va saludar i va limitar-se a acompanyar Villefort a la porta del gabinet. El magistrat va tornar al seu cotxe, precedit per dos lacais que van afanyar-se a obrir-li’n la portella obeint un senyal de l’amo.

Quan el procurador del rei va desaparèixer, un sospir va sortir penosament del pit oprimit de Montecristo.

—Au —va dir—, ja n’hi ha prou, de verí. Ara que en tinc el cor ple, anem a buscar l’antídot.

Va clavar un cop al timbre.

—Pujo a veure la senyora —va dir a Alí—. Que el cotxe estigui preparat d’aquí a mitja hora!





L


Haidea

Recordem quines eren les noves, o més aviat les velles coneixences del comte de Montecristo que vivien al carrer Meslay: Maximilien, Julie i Emmanuel.

La perspectiva de l’agradable visita que anava a fer, dels moments feliços que passaria, de la llum del paradís que penetrava en l’infern on s’havia ficat voluntàriament, va escampar una serenitat d’allò més encisadora sobre la cara del comte tan aviat com havia perdut de vista Villefort. I Alí, que s’havia presentat en sentir el timbre, veient resplendir aquelles fesomies amb una alegria tan inhabitual, s’havia retirat de puntetes i sense respirar, com si no volgués espantar els bons pensaments que creia veure voleiar al voltant de l’amo.

Eren les dotze: el comte s’havia reservat una hora per pujar a veure Haidea. Feia l’efecte que l’alegria no podia entrar de cop en aquella ànima destrossada feia tant de temps i que necessitava preparar-se per a les emocions dolces, com altra gent necessita preparar-se per a les violentes.

La jove grega vivia, com ja hem dit, en un apartament completament separat del del comte. Les habitacions havien estat completament moblades a l’estil oriental, és a dir els parquets eren coberts amb gruixudes catifes de Turquia, penjaven brocats de les parets, i hi havia un ample divan tot al voltant de cada peça, amb piles de coixins que els qui hi seien col·locaven com els venia de gust.

Haidea disposava de tres dones franceses i una de grega. Les franceses s’estaven a la primera peça, preparades per presentar-se així que sonava una campaneta d’or i obeir les ordres de l’esclava grega. Aquesta sabia prou francès per transmetre els desigs de l’ama a les tres cambreres, a les quals Montecristo havia recomanat que tinguessin amb Haidea les consideracions degudes a una reina.

La jove es trobava a l’última habitació de l’apartament, és a dir, en una espècie de salonet rodó, il·luminat solament per la part de dalt i on la claror penetrava a través d’una claraboia de vidre rosat. La noia jeia a terra, sobre uns coixins de setí blau recamats amb plata, amb l’esquena lleugerament recolzada al divan. El braç dret, delicadament arrodonit, li emmarcava la cara, mentre, amb l’esquerre, mantenia als llavis el broquet de corall al qual hi havia acoblat el tub flexible d’un narguil, que només li deixava arribar el fum a la boca un cop perfumat amb l’aigua de benjuí per la qual l’obligava a passar la suau aspiració de la noia.

La posició, d’allò més natural per a una dona oriental, hauria estat d’una coqueteria potser una mica afectada per a una francesa.

Quant a la seva indumentària, era la de les dones epirotes, és a dir, un pantaló de setí blanc recamat amb flors rosades, deixant al descobert uns peus de criatura, que haurien semblat de marbre de Pàros si no haguessin estat jugant amb unes petites sandàlies de punta corbada, brodades amb or i perles; una brusa de llargues ratlles blaves i blanques, amb amples mànigues, traus de plata i botons de perles; finalment, una mena de cosset, l’escot del qual, en forma de cor, deixava veure el coll i la part superior del pit, cordat amb tres botons de diamants. La part inferior del cosset i la superior del pantaló es perdien sota un dels cinturons de colors intensos i llargues franges sedoses que constitueixen el somni de les nostres elegants parisenques.

Duia un petit casquet daurat, brodat amb perles, una mica decantat cap a una banda, i, a sota, una bella rosa natural de color porpra se li barrejava amb uns cabells tan negres que semblaven blaus.

Quant a la cara, era la bellesa grega en tota la seva perfecció, amb grans ulls vellutats, el nas recte, llavis de corall i unes dents que semblaven perles.

A més, la flor de la joventut escampava el seu esclat i el seu perfum sobre el conjunt encisador: Haidea podia tenir dinou o vint anys.

Montecristo va cridar la criada grega i va fer demanar permís a Haidea per entrar.

Com a resposta, Haidea va fer un gest a la serventa perquè aixequés el tapís penjat a la porta, el bastiment de la qual va emmarcar la noia ajaguda com si es tractés d’un quadre encantador.

Montecristo va entrar.

La noia va incorporar-se sobre el colze del braç amb el qual sostenia el narguil, i va allargar la mà al comte mentre l’acollia amb un somriure.

—¿Per què demanes permís per entrar a casa meva? —va preguntar en la sonora llengua de les noies d’Esparta i d’Atenes—. ¿No ets el meu amo? ¿No sóc la teva esclava?

Montecristo també va somriure.

—Vostè sap, Haidea…

—¿Per què no em tractes de tu, com sempre? —el va interrompre la jove grega—. ¿He comès alguna falta? Aleshores, castiga’m, però no em parlis de vostè.

—Haidea —va continuar el comte—, saps que som a França i que, per tant, ets lliure.

—¿Lliure per fer què?

—Lliure per abandonar-me.

—¿Abandonar-te? ¿Per què hauria de fer-ho?

—No ho sé, per veure gent…

—Jo no vull veure ningú.

—I si, entre els joves atractius que trobaràs, n’hi ha algun que t’agrada, jo no seria tan injust…

—Mai no he vist homes més atractius que tu, i només he estimat el meu pare i a tu.

—Pobra criatura —va dir Montecristo—, perquè gairebé només has parlat amb el teu pare i amb mi.

—Bé, ¿i quina necessitat tinc de parlar amb ningú més? El pare m’anomenava la seva alegria; tu, el meu amor, i tots dos, la vostra criatura.

—¿Te’n recordes, del pare, Haidea?

La noia va somriure.

—És aquí i aquí —va dir, tocant-se els ulls i el cor.

—¿I on sóc, jo?

—Tu ets pertot arreu.

Montecristo va agafar-li la mà per besar-l’hi, però la innocent criatura va retirar-la i li va oferir el front.

—Ara, Haidea, ja saps que ets lliure, ama i reina. Pots conservar la teva roba o canviar-la al teu gust. Sortiràs de casa quan vulguis: sempre tindràs un carruatge preparat. Alí i Myrto t’acompanyaran i els tindràs a les teves ordres. Només et demano una cosa.

—Digues.

—Guarda el secret del teu naixement, no diguis res sobre el teu passat, no pronunciïs mai el nom del teu il·lustre pare ni el de la teva pobra mare.

—Ja t’he dit, senyor, que no penso veure ningú.

—Escolta, Haidea, potser aquesta reclusió oriental serà impossible a París. Continua aprenent la vida dels nostres països del Nord, com vas fer a Roma, Florència, Milà i Madrid. Això sempre et servirà, tant si continues vivint aquí com si tornes a Orient.

La noia va mirar el comte amb els ulls humits.

—¿Deus voler dir si tornem a Orient, oi, senyor?

—Sí, filla meva —va respondre Montecristo—, saps molt bé que no seré jo qui t’abandonarà. No és l’arbre qui abandona la flor, sinó la flor qui abandona l’arbre.

—Jo no t’abandonaré mai, senyor —va dir Haidea—, perquè estic segura que no podria viure sense tu.

—Pobra criatura! D’aquí a deu anys, jo seré un vell, i tu, en canvi, encara seràs molt jove.

—El pare duia una llarga barba blanca, i això no m’impedia estimar-lo; tenia seixanta anys i em semblava més atractiu que tots els joves que veia.

—¿Creus que t’acostumaràs a viure aquí?

—¿Et veuré?

—Cada dia.

—¿Aleshores què em preguntes, senyor?

—Tinc por que no t’avorreixis.

—No, senyor, perquè, al matí, pensaré que has de venir, i, al vespre, recordaré que has vingut. D’altra banda, quan estic sola, recordo moltes coses, torno a veure quadres immensos, grans paisatges amb les muntanyes Píndhos Óros i l’Olimp a la llunyania. A més, tinc tres sentiments al cor amb els quals no t’avorreixes mai: tristesa, amor i agraïment.

—Ets una digna filla d’Epir, Haidea, graciosa i poètica, i es veu que ets una descendent de la família de deesses que van néixer al teu país. Estigues, doncs, tranquil·la, filla meva, no vull que perdis la joventut. Si tu m’estimes com al teu pare, jo t’estimo com a la meva filla.

—T’equivoques, senyor, jo no estimava el pare com t’estimo a tu, el meu amor per tu és un altre amor: el pare va morir i jo no vaig morir-me, mentre que, si tu et mories, jo em moriria.

El comte va allargar la mà a la noia amb un somriure de profunda tendresa, i ella va imprimir-hi els llavis com de costum.

Preparat així per a l’entrevista que anava a mantenir amb Morrel i la seva família, el comte se’n va anar tot murmurant aquests versos de Píndar:

«La joventut és una flor de la qual l’amor és el fruit… Feliç el qui el cull després d’haver-lo vist madurar lentament».

D’acord amb les seves ordres, el carruatge estava a punt. Va pujar-hi, i els cavalls, com sempre, van sortir al galop.





LI


La família Morrel

El comte va arribar en pocs minuts al número 7 del carrer Meslay.

La casa era blanca, alegre, amb un pati al davant on hi havia dos massissos amb unes flors bastant boniques.

En el porter que va obrir-li, el comte va reconèixer el vell Coclès. Com que aquest, però, recordem-ho, només tenia un ull, i, a sobre, en aquells nou anys, se li havia afeblit considerablement, no va reconèixer el comte.

Per aturar-se davant l’entrada, els carruatges havien de girar a fi d’evitar un estany de rocalla amb un petit brollador, magnificència que havia provocat moltes gelosies al barri i que feia que la casa fos coneguda com el Petit Versalles.

No cal dir que, a l’estany, pul·lulaven peixos vermells i grocs.

La casa, que s’elevava sobre una planta baixa on hi havia les cuines i els cellers, constava de dos pisos més i d’unes golfes. Els joves l’havien comprada junt amb els annexes: un immens estudi, el jardí i dos pavellons situats al fons d’aquest. A primer cop d’ull, Emmanuel havia vist en aquella disposició la possibilitat d’una petita especulació: s’havia reservat la casa i la meitat del jardí, havia aixecat una paret i havia llogat l’estudi i els pavellons junt amb la resta del jardí. De manera que s’havia instal·lat per una suma força mòdica i tan ben aïllat a casa seva com el propietari més meticulós d’un palau del faubourg Saint-Germain.

El menjador era de roure; el saló, de caoba i vellut blau; el dormitori, de llimoner i domàs verd. A més, hi havia un gabinet de treball per a Emmanuel, que no treballava, i una sala de música per a la Júlia, que no tocava cap instrument.

Tot el segon pis estava dedicat a Maximilien. Era una còpia exacta del de la seva germana. L’única diferència era que havia convertit el menjador en una sala de billar on es reunia amb els amics.

Maximilien vigilava personalment la neteja del seu cavall, tot fumant-se un cigar a l’entrada del jardí, quan el carruatge del comte va aturar-se a la porta.

Coclès, com ja hem dit, va obrir, i Baptistin, saltant del seient, va preguntar si el senyor i la senyora Herbault i el senyor Maximilien Morrel estaven visibles per al comte de Montecristo.

—¿Pet al comte de Montecristo? —va exclamar Morrel, llançant el cigar i sortint a rebre el visitant—. Ja ho crec que estem visibles per a ell! Ah, gràcies, senyor comte, mil vegades gràcies per no haver oblidat la seva promesa.

I el jove oficial va estrènyer tan cordialment la mà del comte, que aquest no va dubtar gens ni mica de la franquesa de la demostració i va veure perfectament que l’havien esperat amb impaciència i que el rebien amb sol·licitud.

—Vingui, vingui —va dir Maximilien—, jo mateix li faré d’introductor, un home com vostè no pot ser anunciat per un criat. La meva germana és al jardí, tallant les roses pansides, el meu cunyat llegeix els seus dos diaris, La Presse i Les Débats, prop d’ella. Es trobi on vulgui la senyora Herbault, només cal que vostè miri en un radi de quatre metres per veure el senyor Emmanuel, i viceversa, com diuen a l’escola Politècnica.

El soroll de passes va fer aixecar el cap a una dona de vint a vint-i-cinc anys, vestida amb una bata de seda, que netejava un magnífic roser.

Era la nostra petita Julie, convertida, com havia predit l’enviat de la firma Thomson i French, en la senyora Emmanuel Herbault.

Va llançar un crit en veure un estrany. Maximilien va esclafir de riure.

—No t’alteris, germana —li digué—, només fa dos o tres dies que el comte és a París, però ja sap què és una rendista del Marais, i, si encara no ho sap, tu l’hi ensenyaràs.

—Oh, senyor —va dir Julie—, fer-lo passar d’aquesta manera és una traïció del meu germà, que no té la més mínima coqueteria amb la seva germana… Penelon!… Penelon!

Un vell que cavava una platabanda de rosers de Bengala va clavar la pala a terra i va acostar-se, dissimulant tan bé com podia a les profunditats de les seves galtes una bola de tabac de mastegar. Alguns flocs blancs li platejaven la cabellera encara espessa, mentre la pell bronzejada i la mirada audaç i viva delataven el vell mariner, torrat pel sol de l’equador i colrat per l’alè de les tempestes.

—Em sembla que m’ha cridat, senyoreta Julie —va dir—. Ja sóc aquí.

Penelon havia conservat el costum d’anomenar senyoreta Julie la filla del patró, mai no havia aconseguit dir-li senyora Herbault.

—Penelon —li digué Julie—, vagi a avisar el senyor Emmanuel de la grata visita que ens ha arribat. Mentrestant, Maximilien acompanyarà el senyor al saló.

A continuació va girar-se cap a Montecristo:

—El senyor em permetrà que m’escapi un minut, ¿oi?

I, sense esperar l’assentiment del comte, va desaparèixer darrere un massís i va dirigir-se a la casa per una avinguda lateral.

—Caram, senyor Morrel —va exclamar Montecristo—, em sap greu provocar aquesta revolució en la família!

—Guaiti, guaiti —va dir Maximilien, rient—, ¿no veu allà el marit, que, per la seva banda, va a canviar-se la jaqueta per un redingot? Oh, és que, a vostè, ja el coneixen, al carrer Meslay. Hi havia estat anunciat, cregui’m.

—Em sembla que té una família feliç, senyor —va dir el comte, responent al seu propi pensament.

—Oh, sí! L’hi asseguro, senyor comte. ¿Què vol que li digui? No els falta res per ser-ho: són joves, alegres, s’estimen i, amb les seves vint-i-cinc mil lliures de renda, ells, que han tractat gent amb immenses fortunes, és figuren que posseeixen la riquesa dels Rothschild.

—Tanmateix, vint-i-cinc mil lliures de renda és molt poc —va dir Montecristo amb una dolçor tan gran que va arribar al cor de Maximilien com ho hauria pogut fer la veu tendra d’un pare—. No s’aturaran, però, aquí; també esdevindran milionaris. ¿Què és el seu cunyat? ¿Advocat, metge…?

—Es dedicava als negocis, senyor comte, i s’havia encarregat de la firma del meu pobre pare. Quan va morir, el senyor Morrel va deixar una fortuna de cinc-cents mil francs. La meitat era meva, i l’altra de la meva germana. Només érem dues criatures. El seu marit, que s’havia casat amb ella sense més patrimoni que una noble probitat, una intel·ligència de primer ordre i una reputació immaculada, va voler tenir tants diners com la seva dona. Va treballar fins que va reunir dos-cents cinquanta mil francs. Li van caldre sis anys. Va ser un espectacle commovedor, l’hi juro, senyor comte, el d’aquests dos joves tan treballadors, destinats per la seva capacitat a la més gran fortuna, escarrassant-se durant sis anys, sense canviar els costums de l’empresa paterna, a fer el que els innovadors haurien pogut aconseguir en dos o tres. A Marsella, encara ressonen les alabances que ningú no va poder refusar a una abnegació tan valenta. Finalment, un dia Emmanuel va anar a trobar la dona, que acabava de pagar el venciment.

»—Vet aquí, Julie —li va dir—, els últims cent francs que m’ha donat ara mateix Coclès i que completen els dos-cents cinquanta mil que vam fixar com a límit dels nostres guanys. ¿T’acontentaràs amb el poc que tindrem per passar d’ara endavant? Escolta, la casa factura un milió de francs cada any, i en pot donar quaranta mil de beneficis. Si volem, ens vendrem la clientela d’aquí a una hora per tres-cents mil francs, perquè tinc una carta del senyor Delaunay, que ens els ofereix en canvi del nostre fons, que vol afegir al seu. Mira què vols fer.

»—Amic meu —digué la meva germana—, només un Morrel pot dirigir la firma Morrel. ¿No val tres-cents mil francs salvaguardar per sempre dels revessos de la fortuna el nom del nostre pare?

»—Jo pensava el mateix —va respondre Emmanuel—, però volia saber la teva opinió.

»—Doncs, bé, amic meu, és aquesta. Hem cobrat totes les factures, hem pagat totes les lletres. Podem barrar el compte d’aquesta quinzena i tancar les oficines. Barrem-lo i tanquem.

»Van fer-ho a l’instant. Eren les tres. A un quart de quatre, va presentar-se un client per fer assegurar la travessia de dos vaixells. Era un benefici net de quinze mil francs al comptat.

»—Tingui la bondat d’adreçar-se, per a aquesta assegurança, al nostre col·lega el senyor Delaunay —li digué Emmanuel—. Pel que fa a nosaltres, hem deixat el negoci.

»—¿I quant fa? —va preguntar el client, sorprès.

»—Un quart d’hora.

»I per això, senyor —va continuar Maximilien, somrient—, la meva germana i el meu cunyat només tenen vint-i-cinc mil lliures de renda».

Amb prou feines Maximilien havia acabat el relat, durant el qual el cor de Montecristo s’havia anat eixamplant, quan Emmanuel va reaparèixer, empolainat amb un barret i un redingot. Va saludar com una persona que coneix la qualitat del visitant, i, després d’haver fet la volta amb el comte al petit clos florit, va acompanyar-lo a la casa.

Unes flors que amb prou feines cabien en un enorme gerro japonès ja perfumaven el saló. Julie, ben vestida i coquetament pentinada (havia dut a terme la proesa en deu minuts!), va presentar-se a rebre el comte quan entrava.

Se sentia el xerroteig dels ocells d’una gàbia. Les branques dels banussos falsos i de les acàcies rosades vorejaven els cortinatges de vellut blau. En l’encisador retir, tot respirava calma, des del cant dels ocells fins al somriure dels propietaris.

Aquella felicitat impregnava el comte d’ençà que havia entrat a la casa, i s’havia quedat mut i pensarós, oblidant que l’esperaven per reprendre la conversa, interrompuda després dels primers compliments.

Va adonar-se del silenci, esdevingut gairebé descortès, i va sortir de l’embadaliment fent un esforç.

—Senyora —digué finalment—, perdoni’m una emoció que la deu sorprendre, acostumada com està vostè a la pau i la felicitat que trobo aquí. Per a mi, però, veure la satisfacció reflectida en un rostre humà és una cosa tan nova, que no em canso de mirar-los, a vostè i el seu marit.

—Efectivament, som molt feliços, senyor —li va respondre Julie—, però vam patir durant molt de temps, i poca gent ha pagat la felicitat tan cara com nosaltres.

La curiositat va aflorar a les fesomies del comte.

—Oh, és tota una història de família, com li deia l’altre dia Château-Renaud —va intervenir Maximilien—, i, per a vostè, senyor comte, acostumat a desgràcies il·lustres i alegries esplèndides, aquestes escenes íntimes tindrien poc interès. Tanmateix, com acaba de dir-li Julie, vam patir penes molt fortes per bé que tancades en aquest petit marc…

—¿I Déu, com fa amb tothom, els ha concedit el consol després del dolor? —va preguntar Montecristo.

—Sí, senyor comte —li va respondre Julie—, podem dir-ho, perquè va fer per nosaltres el que només fa pels elegits. Va enviar-nos un dels seus àngels.

El comte va posar-se vermell i va tossir per tenir el pretext de tapar-se la boca amb el mocador i poder dissimular l’emoció.

—Els qui han nascut en un bressol de porpra i no han desitjat mai res —va dir Emmanuel—, no saben què és la felicitat de viure; com no coneixen el preu d’un cel pur els qui no han arriscat la vida a mercè de quatre taulons enmig d’una mar furiosa.

Montecristo es va aixecar i, sense respondre, perquè, per la tremolor de la veu, els altres s’haurien adonat de l’emoció que l’agitava, va posar-se a recórrer pas a pas el saló.

—La nostra magnificència el fa somriure, senyor comte —va dir Maximilien, que el seguia amb els ulls.

—No, no —va replicar Montecristo, molt pàl·lid, comprimint-se amb una mà el cor mentre amb l’altra indicava al jove un globus de vidre sota el qual una bossa de seda descansava en un preciós coixí de vellut negre—. Solament em preguntava per a què serveix aquesta bossa, en una banda de la qual hi ha un paper, i en l’altra, em sembla, un diamant força bo.

Maximilien va posar-se seriós i va respondre:

—Això, senyor comte, és el tresor més valuós de la família.

—En efecte, el diamant és preciós.

—Oh! El meu germà no parla del preu de la pedra, encara que està valorada en cent mil francs, senyor comte. Li vol dir que els objectes que conté la bossa són relíquies de l’àngel del qual li parlàvem fa un moment.

—No ho comprenc, però no goso fer cap pregunta, senyora —va respondre Montecristo, inclinant-se—. Perdoni’m, no volia ser indiscret.

—¿Indiscret, diu? Oh, ben al contrari, ens fa feliços oferint-nos l’ocasió de parlar del tema! Si amaguéssim com un secret la bona obra relacionada amb la bossa, no l’exposaríem així a la vista. Voldríem escampar-la per l’univers perquè un estremiment del nostre benefactor desconegut ens revelés la seva presència.

—¿De debò? —va preguntar Montecristo amb veu apagada.

—Senyor —digué Maximilien, aixecant el globus de vidre i besant religiosament la bossa de seda—, això, va tocar-ho la mà d’un home que va salvar el meu pare de la mort, a nosaltres de la ruïna i el nostre nom de la vergonya; d’un home gràcies al qual nosaltres, unes pobres criatures abocades a la misèria i les llàgrimes, podem sentir que la gent s’extasia davant la nostra felicitat. Aquesta carta —va afegir traient un paper de la bossa i allargant-lo al comte—, va ser escrita per ell un dia que el meu pare havia pres una decisió molt desesperada, i el diamant va ser el dot que el generós desconegut va donar a la meva germana.

Montecristo va obrir la carta i va llegir-la amb una indicible expressió de felicitat. Era la que els nostres lectors ja coneixen, adreçada a Julie i signada «Sindbad el Marí».

—¿Desconegut, diu? ¿De manera que no saben qui va ser la persona que els va fer aquell favor?

—En efecte, senyor. Mai no hem tingut el goig de saludar-lo. I no pas per no haver-ho demanat a Déu —va respondre Maximilien—. Encara no hem pogut comprendre el misteri d’aquella aventura, una mà invisible, poderosa com la d’un encantador, va guiar-ho tot.

—Oh! —va exclamar Julie—. Jo encara no he perdut l’esperança de besar un dia aquella mà com faig amb la bossa que va tocar. Fa quatre anys, Penelon es trobava a Trieste. Penelon, senyor comte, és el bon mariner que vostè ha vist amb una pala a la mà, i que, de contramestre va passar a jardiner. Doncs, bé, a Trieste, va veure al moll un anglès que anava a embarcar en un iot, i va reconèixer l’home que va venir a casa del meu pare, el 5 de juny de 1829, i que em va escriure aquesta carta el 5 de setembre. Penelon assegura que era ell, però no va atrevir-se a parlar-hi.

—Un anglès! —va exclamar Montecristo, pensarós, que s’inquietava cada cop que Julie el mirava—. ¿Un anglès, diu?

—Sí —digué Maximilien—, un anglès que se’ns va presentar com a mandatari de la casa Thomson i French, de Roma. Per això, l’altre dia, quan vostè va dir a casa del senyor Morcerf que els senyors Thomson i French eren els seus banquers, va veure com jo m’estremia. Allò va passar, ja ho hem dit, l’any 1829. En nom del cel, senyor, ¿va conèixer aquell anglès?

—¿Però, no va dir-me també que la casa Thomson i French havia negat sempre haver prestat el servei?

—Sí.

—¿No seria, doncs, l’anglès, un home agraït al seu pare per alguna bona obra que aquest hauria oblidat, i que va aprofitar el pretext per tornar-li el favor?

—En unes circumstàncies com aquelles, senyor, podem suposar qualsevol cosa, fins i tot un miracle.

—¿Com es deia? —va preguntar Montecristo.

—Només va deixar el nom amb el qual va signar la carta —va respondre Julie, mirant el comte amb profunda atenció—: Sindbad el Marí.

—Que no és, evidentment, un nom sinó un pseudònim.

Després, en adonar-se que Julie el mirava encara més atentament i tractava de captar al vol i d’associar algunes notes de la seva veu, va afegir:

—A veure, ¿no és un home de la meva talla, aproximadament, potser una mica més alt, una mica més prim, molt encorbatat, cordat, encotillat, cenyit i sempre amb un llapis a la mà?

—Oh! —va exclamar Julie—. ¿Així, doncs, el coneix?

—No, no. Es tracta solament d’una suposició. Vaig conèixer un lord Wilmore que escampava així la seva generositat.

—¿Sense donar-se a conèixer?

—Era un home estrany, que no creia en l’agraïment.

—Oh, Déu meu! —exclamà Julie en un to sublim i ajuntant les mans—. ¿En què creu, doncs, el desventurat?

—Almenys no hi creia a l’època que jo el vaig conèixer —va dir Montecristo, trasbalsat fins al fons de l’ànima per la veu de Julie—. Potser ha tingut alguna prova, d’ençà d’aleshores, de l’existència de la gratitud.

—¿I vostè el coneix, senyor? —va preguntar Emmanuel.

—Oh! —va exclamar Julie—. Si el coneix, ¿pot conduir-nos fins a ell, dir-nos qui és i on es troba? Maximilien, Emmanuel, si el trobàvem alguna vegada, hauria de creure per força en la memòria del cor.

Montecristo va adonar-se que les llàgrimes li pujaven als ulls. Va fer unes quantes passes més pel saló.

—En nom del cel, senyor —digué Maximilien—, si sap alguna cosa d’aquest home, ens ho ha de dir!

—Desgraciadament —li va respondre Montecristo, reprimint l’emoció de la veu—, si lord Wilmore és el seu benefactor, temo que no el trobaran mai. Vaig deixar-lo a Palerm, fa dos o tres anys, i se n’anava a uns països fabulosos. Dubto molt que en torni mai.

—Ah, senyor, que cruel és vostè! —va exclamar Julie, espantada, mentre els ulls se li omplien de llàgrimes.

—Senyora —va dir Montecristo amb gravetat mentre devorava amb la mirada les perles líquides que lliscaven per les galtes de Julie—, si lord Wilmore hagués vist el que jo acabo de veure aquí, tornaria a estimar la vida, perquè les llàgrimes de vostè el reconciliarien amb el gènere humà.

I va allargar la mà a Julie, que va donar-li la seva, atreta per la mirada i la veu del comte.

—Aquest lord Wilmore era d’un país, tenia una família, parents, coneguts… —va dir, agafant-se a una última esperança—. ¿No podríem…?

—Oh! No busqui res, senyora —li va respondre el comte—, no construeixi dolces quimeres sobre les paraules que he deixat anar. No, lord Wilmore no és, probablement, l’home que busquen. Era amic meu, jo li coneixia tots els secrets i m’hauria contat aquest.

—¿I no li’n va dir res? —va preguntar Julie.

—Res.

—¿Ni una paraula que li pogués fer suposar…?

—Mai.

—Tanmateix vostè l’ha anomenat immediatament.

—Ah! Sap… en aquests casos, fas suposicions.

—Germana, germana —va dir Maximilien, donant un cop de mà al comte—, el senyor té raó. Recorda el que va dir-nos tan sovint el pobre pare: no és un anglès qui ens ha fet aquest favor.

Montecristo va estremir-se.

—¿Què els deia el pare, senyor Morrel?

—En aquella acció, hi veia un miracle. Creia en un benefactor que havia sortit de la tomba per nosaltres. Oh, quina superstició tan colpidora, senyor! Tot i que jo no hi creia, em guardava molt de pretendre destruir-la! Quantes vegades va pensar-hi, aquell noble cor, pronunciant en veu molt baixa el nom d’un amic molt estimat, el nom d’un amic perdut. Quan s’estava morint, quan la proximitat de la vida eterna va concedir-li una mena d’il·luminació, aquella idea, que fins aleshores només havia estat un dubte, va convertir-se en certesa, i les últimes paraules que va pronunciar van ser aquestes: «Maximilien, era Edmond Dantès!».

La pal·lidesa del comte, que s’havia anat accentuant els últims segons, va esdevenir espantosa. Tota la sang li havia afluït al cor, no podia ni parlar. Es va treure el rellotge, com si hagués oblidat l’hora, va agafar el barret, va fer un compliment brusc i atabalat, i va estrènyer les mans d’Emmanuel i Maximilien.

—Senyora —digué—, permeti’m que vingui alguna altra vegada a saludar-la. M’agrada la seva casa i li estic molt agraït per l’acollida. És la primera vegada que m’oblido de mi mateix des de fa molts anys.

I va sortir a gambades.

—Aquest comte de Montecristo és un home ben singular —va dir Emmanuel.

—Sí —li va respondre Maximilien—, però crec que té un cor excel·lent i estic segur que ens estima.

—Jo també! —va exclamar Julie—. La seva veu m’ha trasbalsat i, en dues o tres ocasions, m’ha semblat que no era la primera vegada que la sentia.





LII


Píram i Tisbe[75]

Als dos terços del faubourg Saint-Honoré, darrere d’un bonic palau, notable entre les notables mansions d’aquell barri ric, s’estén un vast jardí els espessos castanyers d’índia del qual ultrapassen les enormes parets, altes com muralles i, quan arriba la primavera, deixen caure flors rosades i blanques en dues gerres de pedra estriada, col·locades paral·lelament sobre dues pilastres quadrangulars en les quals s’encaixa un reixat de ferro del temps de Lluís XIII.

A desgrat dels magnífics geranis que creixen en les gerres i que balancegen al vent fulles marbrenques i flors de color porpra, la grandiosa entrada va ser condemnada d’ençà que el propietari del palau, i ja fa molt temps d’això, va restringir-se a la possessió de l’edifici, del pati plantat d’arbres que mira al carrer i del jardí que tanca el reixat, que abans donava a un hort magnífic, d’una vessana d’extensió, annexat a la finca. Però, com que el dimoni de l’especulació havia traçat una línia, és a dir un carrer a la punta de l’hort, i el carrer, abans d’existir, ja havia rebut un nom gràcies a una placa de ferro brunyit, es va pensar a vendre l’hort per construir-hi mirant al carrer i fer la competència a la gran artèria de París anomenada Saint-Honoré.

Tanmateix, en matèria d’especulació, l’home proposa i el diner disposa. El carrer batejat va morir al bressol, el comprador de l’hort, després haver-lo pagat, no el va poder revendre pel que en demanava, i, tot esperant una pujada de preu que, indefectiblement, havia de compensar-lo amb escreix de les pèrdues passades i pel capital immobilitzat, va limitar-se a llogar el clos a uns hortolans per la suma de cinc-cents francs a l’any.

Eren uns diners col·locats al mig per cent, cosa que no resulta cara en els temps que corren, quan tanta gent els inverteix al cinquanta, i encara troben que el capital dóna uns beneficis ben pobres.

Tanmateix, com ja hem dit, el reixat del jardí, que abans donava a l’hort, es troba condemnat i el rovell se li menja els golfos. Encara més: perquè uns hortolans innobles no embrutin amb les seves mirades vulgars l’interior del clos aristocràtic, un envà de taulons ha estat aplicat als barrots fins a una alçada de sis peus. És veritat que els taulons no ajusten prou bé com per evitar mirades furtives, però la casa és severa, no tem les indiscrecions.

A l’hort, en lloc de cols, pastanagues, raves, pèsols i melons, hi creix l’alfals, l’únic conreu que demostra que algú pensa encara en aquest indret abandonat. Una porteta baixa, que mira al carrer projectat, serveix d’entrada al terreny tancat entre parets, que els llogaters acaben d’abandonar a causa de la seva esterilitat, i que, des de fa vuit dies, en lloc del mig per cent, com en el passat, ja no dóna res de res.

Per la banda de la casa, els castanyers d’índia dels quals ja hem parlat coronen la tàpia, fet que no impedeix que altres arbres luxuriants i florits esmunyin entre ells les seves branques àvides d’aire. En un racó on el fullatge esdevé tan espès que la llum amb prou feines hi penetra, un ample banc de pedra i cadires de jardí indiquen un lloc de reunió o el retir favorit d’algun dels habitants de la mansió, situada a cent passes, amb prou feines visible a través de la muralla de verdor que l’envolta. En fi, l’elecció d’aquest asil misteriós es troba justificada alhora per l’absència del sol, l’eterna frescor, fins i tot durant els dies més ardents de l’estiu, la refiladissa dels ocells i l’allunyament de la casa i del carrer, és a dir de la feina i del soroll.

Cap al vespre d’un dels dies més càlids que la primavera va concedir als habitants de París, sobre aquell banc de pedra hi havia un llibre, una ombrel·la, un cistell de costura i un mocador de batista amb el brodat començat, i, no gaire lluny, al costat del reixat, dreta davant dels taulons, una noia que, amb un ull aplicat a l’envà, observava a través d’una escletxa el terreny desert que ja coneixem.

Gairebé al mateix instant, la porteta del terreny s’obria sense soroll, i un jove alt, vigorós, vestit amb una brusa de tela crua i una gorra de vellut, tot i que el mostatxo, la barba i els cabells negres extremadament acurats desentonaven una mica amb la seva indumentària popular, després de fer una ullada ràpida al seu voltant per assegurar-se que ningú no l’espiava, va entrar, va tancar la porta darrere seu i va dirigir-se a gambades al reixat.

En veure la persona que esperava, però, probablement, no pas vestida d’aquella manera, la jove va tenir por i va retrocedir.

Tanmateix el jove, a través de les escletxes de la porta, amb aquesta mirada que només pertany als amants, havia vist surar el vestit blanc i el llarg cinturó blau. Va llançar-se a l’envà i va aplicar la boca a un dels forats:

—No tingui por, Valentine —va dir—, sóc jo.

La noia va acostar-se.

—Oh, senyor! —va exclamar—. ¿Per què ha vingut tan tard avui? ¿No sap que sopem aviat i que m’ha calgut molta diplomàcia i molta rapidesa per desempallegar-me de la madrastra i la cambrera, que m’espien, i del meu germà, que em turmenta, per venir a treballar aquí en aquest brodat, que temo que no tardaré gaire temps a acabar? Quan s’hagi excusat pel retard, ja em dirà per què li ha passat pel cap posar-se aquesta roba, que ha fet que jo no l’hagi reconegut.

—Estimada Valentine —va respondre el jove—, vostè es troba molt per sobre del meu amor per atrevir-me a parlar-n’hi. Tanmateix, cada vegada que la veig, necessito dir-li que l’adoro, a fi que l’eco de les meves paraules m’acariciï dolçament el cor quan no la tinc al costat. Gràcies per haver-me renyat: ha estat encantador perquè em demostra que pensava en mi, ja que no goso dir que m’esperava. Si vol saber la causa del retard i el motiu de la disfressa, els hi diré, i espero que em perdonarà: he escollit una professió.

—¿Una professió?… ¿Què vol dir, Maximilien? ¿Som prou feliços, doncs, perquè faci broma sobre el que ens afecta?

—Oh! ¿Fer broma amb el que és la meva vida? Déu me’n guard! Cansat, però, de córrer pels camps i d’escalar tàpies, seriosament espantat pel que va dir-me l’altre dia, que el seu pare em faria jutjar per lladre, cosa que comprometria l’honor de tot l’exèrcit francès, i no menys espantat per la possibilitat que la gent vegi voltar eternament un capità d’espahís per aquest terreny, on no hi ha cap ciutadella per assetjar ni el més petit blocaus per defensar, m’he fet hortolà i he adoptat la roba de la meva professió.

—I ara! Quina bogeria!

—Al contrari, és la cosa més assenyada, em sembla, que he fet en ma vida, perquè ens dóna una seguretat total.

—A veure, expliqui’s.

—Doncs, bé, vaig anar a veure el propietari d’aquest clos: el contracte amb els antics llogaters havia caducat i jo l’hi he llogat de nou. Tot l’alfals que veu, em pertany, Valentine. Res no em priva de fer-me construir una cabana enmig del farratge i viure d’ara endavant al costat de vostè! Oh, estic boig d’alegria i de felicitat! ¿Comprèn que aquestes coses puguin pagar-se? ¿És impossible, no? Doncs, bé, ¿sap quant em costa tota aquesta felicitat i aquesta alegria per les quals hauria donat deu anys de la meva vida? Cinc-cents francs pagables per trimestres. Per tant, com veu, ja no hem de témer res. Aquí, sóc a casa meva, puc posar una escala a la meva paret i mirar per sobre, i tinc dret, sense témer que cap patrulla vingui a molestar-me, a dir-li que l’estimo, sempre que el seu orgull no se senti ferit d’escoltar aquestes paraules de la boca d’un pobre jornaler, vestit amb una brusa i cofat amb una gorra.

Valentine va llançar un petit xiscle d’alegre sorpresa. De cop, però, va dir tristament, com si un núvol gelós hagués velat sobtadament el raig de sol que li il·luminava el cor.

—Per desgràcia, Maximilien, ara serem massa lliures i la felicitat ens farà temptar Déu. Abusarem de la nostra seguretat i aquesta ens perdrà.

—¿Com pot dir-me això, amiga meva, a mi, que, d’ençà que la conec, li demostro cada dia que he subordinat la meva vida i els meus pensaments als pensaments i la vida de vostè? ¿Què li ha donat confiança en mi? El meu honor, ¿oi? Quan va dir-me que un vague instint li assegurava que corria un gran perill, vaig posar-me en cos i ànima al seu servei sense demanar cap recompensa tret de la felicitat de servir-la. ¿Li he donat motiu, d’ençà d’aleshores, amb una paraula, amb un gest, per penedir-se d’haver-me escollit entre els qui s’haurien considerat feliços de morir per vostè? Va dir-me, pobra criatura, que l’havien promès amb el senyor d’Épinay, que el seu pare havia decidit aquesta aliança, és a dir que era segura, perquè tot allò que el senyor de Villefort vol, arriba infal·liblement. I bé, vaig quedar-me a l’ombra, esperant-ho tot, no pas de la meva voluntat ni de la de vostè, sinó dels esdeveniments, de la providència, de Déu, i tanmateix, vostè, Valentine, va tenir pietat de mi, m’estima. Gràcies per aquesta dolça paraula, que només li demano que em repeteixi de tant en tant i que farà que ho oblidi tot.

—Això és el que l’ha enardit, Maximilien, això és el que em fa la vida dolça i desgraciada alhora, fins al punt que em pregunto sovint què val més per a mi: la pena que em causava abans el rigor de la madrastra i la seva preferència cega pel seu fill o la felicitat plena de perills que gaudeixo veient-lo, a vostè.

—Perill! —va exclamar Maximilien—. ¿Com pot dir una paraula tan injusta i dura? ¿Ha vist mai un esclau més submís que jo? Em permetia que li adrecés de tant en tant la paraula, Valentine, però va prohibir-me que la seguís. Vaig obeir. D’ençà que vaig trobar la manera d’esmunyir-me en aquest clos i parlar a través d’aquesta porta, de trobar-me, en fi, prop de vostè sense veure-la, ¿he demanat mai, digui’m, tocar-li la vora del vestit a través de la reixa? ¿He fet mai un pas per franquejar la paret, un obstacle ridícul per a la meva joventut i la meva força? Mai un retret sobre el seu rigor, mai un desig expressat en veu alta. He mantingut la meva paraula com un cavaller dels temps passats. Confessi això, almenys, perquè no la consideri injusta.

—És veritat —digué Valentine, passant entre dos taulons la punta d’un dit sobre la qual Maximilien va posar els llavis—, és veritat, és un amic honest. Però, al capdavall, estimat Maximilien, ha actuat en el seu interès, ja que sabia que, el dia que l’esclau es tornaria exigent, ho perdria tot. Em va prometre l’amistat d’un germà, a mi, que no tinc amics; a mi, oblidada pel meu pare; a mi, perseguida per la madrastra, sense més consol que el vell immòbil, mut, glaçat, la mà del qual no pot ni prémer la meva, que només pot parlar-me amb els ulls, i el cor del qual encara batega per a mi amb una resta d’escalfor. Amarg escarni del destí, que em fa enemiga i víctima dels qui són més forts que jo, i em dóna un cadàver com a suport i amic! Oh! Realment, Maximilien, l’hi repeteixo: sóc molt desgraciada, i té raó estimant-me per mi i no per vostè.

—Valentine —va dir el jove amb profunda emoció—, no li diré que és l’única persona que estimo en aquest món, perquè també estimo la meva germana i el meu cunyat, però aquest és un amor tendre i tranquil, que no s’assembla gens al que sento per vostè: quan penso en vostè, la sang se m’escalfa, se m’infla el pit, se’m desborda el cor. Aquesta força, però, aquesta potència sobrehumana, aquest ardor només els utilitzaré per estimar-la fins al dia que em digui que les utilitzi per servir-la. Diuen que el senyor d’Épinay encara serà absent un any. En aquest temps, poden jugar a favor nostre moltes oportunitats favorables, poden secundar-nos molts esdeveniments! Continuem esperant, doncs. Esperar és tan dolç i tan bo! Mentrestant, però, ¿què ha estat per a mi, vostè, que em reprotxa el meu egoisme? La bella i freda estàtua de la Venus púdica. ¿Què m’ha ofert en canvi de la meva devoció, la meva obediència i la meva discreció? Res. ¿Què m’ha concedit? Ben poca cosa. Em parla del senyor d’Épinay, el seu promès, i sospira davant la idea de ser d’ell algun dia. ¿Això és tot el que té a l’ànima, Valentine? Jo li ofereixo la vida, li dono l’ànima, li consagro el batec més insignificant del meu cor, i, quan sóc tot de vostè, quan em dic molt baix que em moriré si la perdo, no s’espanta davant la idea de pertànyer a un altre! Oh, Valentine, Valentine! si jo fos de vostè, si em sentís estimat com vostè sap que jo l’estimo, ja hauria passat cent vegades la mà entre els barrots d’aquesta reixa i hauria premut la mà del pobre Maximilien, dient-li: «Sóc seva, només seva, Maximilien, en aquest món i en l’altre!».

Valentine no va respondre, però el jove la va sentir sospirar i plorar.

La reacció de Maximilien va ser ràpida.

—Oh, Valentine, Valentine —va exclamar—, oblidi les meves paraules, si he dit alguna cosa que hagi pogut ferir-la!

—No, té raó. ¿No veu, però, que sóc una pobra criatura, abandonada en una casa gairebé estranya, perquè el meu pare és gairebé un estrany per a mi? ¿No veu que la meva voluntat ha estat trencada, dia a dia, hora a hora, minut a minut, per la voluntat de ferro dels amos que em dominen? Ningú no veu el que pateixo, i no ho he dit a ningú, tret de vostè. En aparença i als ulls de la gent, tothom és bo amb mi, tothom és afectuós, quan, en realitat, tot m’és hostil. Diuen: el senyor de Villefort és massa seriós i massa sever per ser tendre amb la filla, però ella ha tingut almenys la sort de trobar una segona mare en la senyora Villefort. Doncs, bé, la gent s’equivoca: el pare m’abandona amb indiferència i la madrastra m’odia amb un aferrissament no menys terrible perquè l’amagui darrere un etern somriure.

—¿Odiar-la, a vostè, Valentine? ¿Com pot ser?

—Per desgràcia, amic meu, em veig obligada a confessar que aquest odi prové d’un sentiment gairebé natural. Ella adora el seu fill, el meu germà Edouard.

—¿I què?

—Em sembla estrany barrejar una qüestió de diners en el que comentem, però, amic meu, crec que l’odi ve d’aquí. Com que ella no té fortuna i jo ja sóc rica per l’herència de la mare, una fortuna que doblaré amb la que he de rebre algun dia dels meus avis, el senyor i la senyora de Saint-Méran, crec que em té enveja. Oh, Déu meu! Si pogués donar-li la meitat d’aquesta fortuna i sentir-me a casa del senyor de Villefort com una filla a casa del seu pare, ho faria, certament, ara mateix.

—Pobra Valentine!

—Sí, em sento encadenada i tan feble al mateix temps, que em sembla que les cadenes em sostenen i em fa por trencar-les. D’altra banda, el pare no és un home les ordres del qual pots infringir amb impunitat: exerceix el seu poder contra mi i l’exerciria contra vostè i fins i tot contra el rei, protegit com es troba per un passat irreprotxable i una posició gairebé inatacable. Oh, Maximilien! No lluito perquè em fa tanta por per mi com per vostè.

—¿Per què desesperar-se així, Valentine, i veure sempre el futur tan fosc?

—Ah, amic meu, perquè el jutjo d’acord amb el passat!

—Tanmateix, a veure: jo no sóc un partit il·lustre des del punt de vista aristocràtic, però pertanyo per moltes raons al món en el qual vostè viu. El temps que, a França, hi havia dues Frances, ja no existeix. Les grans famílies de la monarquia es van fondre en les de l’imperi: l’aristocràcia de la llança es va casar amb la noblesa del canó. Doncs, bé, jo pertanyo a l’última: tinc un bon futur a l’exèrcit, la meva fortuna és limitada però sóc independent. Finalment, al nostre país, la memòria del meu pare és venerada pels negociants més honrats que hagin existit. Dic el nostre país, Valentine, perquè vostè és gairebé de Marsella.

—No em parli de Marsella, Maximilien, la paraula em recorda la mare, aquell àngel que tothom troba a faltar, i que, després de vetllar per la filla durant la seva curta estada a la terra, encara vetlla per ella, almenys això espero, des de la glòria eterna! Oh, si la mare visqués, Maximilien, jo no hauria de témer res! Li diria que vostè i jo ens estimem i ens protegiria.

—Desgraciadament, Valentine —va replicar Maximilien—, si ella visqués, jo, sens dubte, no la coneixeria, a vostè, perquè, com acaba de dir-me, seria feliç, i una Valentine feliç m’hauria mirat ben desdenyosament des del cim de la seva grandesa.

—Oh, amic meu, ara l’injust és vostè! Digui’m, però…

—¿Què vol que li digui? —va preguntar Maximilien, en veure que vacil·lava.

—Digui’m —va continuar la noia—: ¿Va haver-hi, antany, a Marsella, algun problema entre el meu pare i el seu?

—No, que jo sàpiga —va respondre Maximilien—, tret que el seu pare era un partidari acèrrim dels Borbons i el meu un home fidel a l’emperador. M’imagino que aquesta degué ser tota la diferència entre ells. ¿Per què em fa, però, aquesta pregunta, Valentine?

—L’hi diré perquè ha de saber-ho tot. Bé, va ser el dia que el diari va publicar que vostè havia estat nomenat oficial de la Legió d’Honor. Érem tots a casa de l’avi, el senyor Noirtier. També hi era el senyor Danglars, ja sap qui vull dir, ¿oi?, el banquer els cavalls del qual van estar a punt de matar la meva madrastra i el meu germà. Jo li llegia el diari en veu alta a l’avi mentre aquests senyors parlaven del matrimoni de la senyoreta Danglars. Quan vaig arribar al paràgraf que el concernia, i que ja havia llegit perquè vostè m’havia anunciat la bona notícia el dia abans, em sentia molt feliç…, però també tremolava de veure’m obligada a pronunciar en veu alta el seu nom, i l’hauria omès, certament, si no hagués tingut por que el meu silenci fos mal interpretat. Aleshores, doncs, vaig aplegar tot el meu valor i el vaig llegir.

—Estimada Valentine!

—Doncs, bé, així que va sonar el nom, el meu pare va girar el cap. Estava tan segura, miri quina bogeria!, que el nom colpejaria tothom com un llamp, que va semblar-me que el pare s’estremia i fins i tot el senyor Danglars, encara que, per a aquell, es tractava d’una il·lusió, n’estic segura.

»—¿Morrel? —va exclamar el pare, arrufant les celles—. Esperi! ¿No deu ser un Morrel de Marsella, un d’aquells bonapartistes rabiosos que van donar-nos tanta feina l’any 1815?

»—Sí —va respondre el senyor Danglars—, fins i tot em sembla que és fill del vell armador».

—Caram! —va dir Maximilien—. ¿I què va respondre el seu pare, Valentine?

—Oh! Una cosa espantosa que no m’atreveixo a repetir.

—Digui-me-la, malgrat tot —va fer Maximilien, somrient.

—Doncs, va dir, mentre arrufava les celles, que el seu emperador sabia posar-los al seu lloc, tots aquells fanàtics, i els anomenava carn de canó, l’únic nom que es mereixien.

»—Veig amb alegria —va continuar—, que el nou govern torna a posar en vigor un principi tan saludable. Encara que només conservés Algèria amb aquest objectiu, el felicitaria, malgrat que ens surt una mica car».

—És, en efecte, una política bastant brutal —va dir Maximilien—. No es posi, però, vermella, estimada amiga, pel que diu el senyor de Villefort. El meu pare no es quedava enrere pel que fa a aquest punt, i repetia sense parar: «¿Per què l’emperador, que fa tantes coses bones, no fa un regiment de jutges i advocats i l’envia a la línia de foc?». Ja ho veu, estimada, amiga, els partits no es porten gaire pel que fa al llenguatge pintoresc i la delicadesa del pensament. ¿Què va dir, però, el senyor Danglars, davant la sortida del procurador del rei?

—Oh! Va riure amb la seva sornegueria característica, que jo trobo ferotge. Al cap d’un moment, tots dos van aixecar-se i se’n van anar. Aleshores vaig adonar-me que l’avi estava molt agitat. Cal que li digui, Maximilien, que sóc l’única que endevina els neguits del pobre paralític, i vaig sospitar que la conversa que havia tingut lloc davant seu (perquè ningú no li fa cas, pobre avi!) l’havia impressionat molt, donat que s’havia parlat malament de l’emperador, del qual, pel que sembla, era un fanàtic.

—Efectivament, és un dels noms coneguts de l’imperi: va ser senador, i, com vostè sap o potser no, Valentine, va participar en totes les conspiracions bonapartistes que es van tramar durant la Restauració.

—Sí, a vegades sento parlar en veu molt baixa de totes aquestes coses, que em semblen estranyes: l’avi bonapartista, el pare reialista. En fi, ¿què vol que li digui? Bé, vaig girar-me cap a l’avi.

Va assenyalar-me el diari amb la mirada.

»—¿Què té, avi? —vaig preguntar-li—. ¿Està content?

»Va fer que sí amb el cap.

»—¿Del que el meu pare acaba de dir?

»Va fer que no.

»—¿Del que ha dit el senyor Danglars?

»Va fer que no una altra vegada.

»—¿Perquè el senyor Morrel, no vaig atrevir-me a dir Maximilien, ha estat nomenat oficial de la Legió d’Honor?

»Va fer que sí».

—¿Increïble, oi, Maximilien? Estava content perquè l’havien fet oficial de la Legió d’Honor, ell, que ni solament el coneix, a vostè. Potser és un rampell de bogeria, perquè diuen que torna a la infància. Però l’estimo molt per aquell sí.

«És molt curiós —va pensar Maximilien—. El seu pare, doncs, m’odiaria mentre que, al contrari, l’avi… Que estranys són aquests amors i odis de partit!».

—Silenci! —va exclamar de sobte Valentine—. Amagui’s, fugi! Algú s’acosta!

Maximilien va agafar ràpidament una pala i va posar-se a cavar implacablement l’alfals.

—Senyoreta, senyoreta! —va cridar una veu darrere els arbres—. La senyora Villefort la busca i la crida pertot arreu. Hi ha una visita al saló.

—¿Una visita? —va dir Valentine, trasbalsada—. ¿Qui és?

—Un gran senyor, un príncep, segons diuen, el senyor comte de Montecristo.

—Ja hi vaig —va dir Valentine en veu alta.

A l’altra banda de la reixa, el nom va estremir Maximilien, a qui aquell «Ja hi vaig» de Valentine servia de comiat al final de cada entrevista.

«I ara! —va dir-se Maximilien, recolzant-se, pensarós, sobre la pala—. ¿Com és que el comte de Montecristo coneix el senyor de Villefort?».





LIII


Toxicologia

Era ben bé el comte de Montecristo qui acabava d’entrar a casa de la senyora de Villefort amb la intenció de tornar al senyor procurador del rei la visita que aquest li havia fet, i en sentir aquell nom, com és comprensible, la mansió s’havia trasbalsat.

La senyora de Villefort, que es trobava sola al saló quan havien anunciat el comte, va fer venir immediatament el fill perquè reiterés les gràcies a Montecristo, i Édouard, que no havia deixat de sentir parlar durant dos dies del gran personatge, va afanyar-se a acudir, no pas per obeir la mare ni per donar les gràcies al comte, sinó per curiositat i per observar alguna cosa que li permetés fer una d’aquelles bromes que feien exclamar a la mare: «Oh, quina criatura tan dolenta! Tanmateix, no tinc altre remei que perdonar-lo! És tan enginyós!».

Després dels primers compliments habituals, el comte va preguntar pel senyor de Villefort.

—El meu marit sopa amb el senyor canceller —va respondre la dona—, acaba d’anar-se’n, i estic segura que li sabrà molt greu haver-se vist privat de l’honor de veure’l.

Dos visitants que havien precedit el comte al saló i que el devoraven amb els ulls, van retirar-se després del temps raonable exigit alhora per la cortesia i la curiositat.

—A propòsit, ¿què fa la teva germana Valentine? —va preguntar la senyora de Villefort a Édouard—. Que l’avisin perquè jo tingui l’honor de presentar-la al senyor comte.

—¿Té una filla, senyora? —va preguntar el comte—. Deu ser, doncs, una criatura, ¿oi?

—És filla del senyor de Villefort —va replicar la jove senyora—. Una filla d’un primer matrimoni, una noia molt bufona.

—Però, malenconiosa —va interrompre el jove Édouard mentre, per fer-se un plomall per al barret, arrencava les plomes de la cua d’un magnífic guacamai, que cridava de dolor en la seva perxa daurada.

—Silenci, Édouard! —va fer la mare.

I després va afegir:

—Aquest noi atabalat té gairebé raó, i repeteix el que m’ha sentit dir amb pena moltes vegades, perquè la senyoreta de Villefort, malgrat tot el que fem per distreure-la, té un caràcter trist i un humor taciturn, que perjudica sovint l’efecte de la seva bellesa. Veig, però, que no ve. Vagi a veure per què, Édouard.

—Perquè la busquen on no és.

—¿On la busquen?

—A l’habitació de l’avi Noirtier.

—¿I creu que no hi és?

—No, no, no, no, no, no hi és —va respondre Édouard, cantussejant.

—¿I on és? Si ho sap, digui-ho.

—Sota el gran castanyer d’índia —va continuar la malvada criatura, oferint, malgrat els crits de la mare, mosques vives al lloro, que semblava menjar-se amb golafreria aquella mena de caça.

La senyora de Villefort allargava la mà per tocar la campaneta i dir a la cambrera on trobaria Valentine, quan aquesta va entrar.

Efectivament, semblava trista, i una mirada atenta li hauria pogut descobrir restes de llàgrimes als ulls.

Valentine, a qui, arrossegats per la rapidesa del relat, hem presentat als lectors sense descriure-la, era una noia de dinou anys, alta i esvelta, de cabell castany clar, ulls blau fosc, que caminava amb un pas llangorós, amb l’aspecte d’exquisida distinció que caracteritzava la seva mare. Les mans blanques i fines, el coll nacrat i les galtes marbrades amb colors fugitius, li donaven a primera vista l’aparença d’una d’aquestes belles angleses que han estat comparades, força poèticament, amb cignes.

Va entrar, doncs, i, en veure al costat de la madrastra l’estranger del qual ja havia sentit a parlar, va saludar sense fer cap melindro de joveneta ni abaixar els ulls, amb una gràcia que va augmentar l’interès del comte.

Montecristo va aixecar-se.

—La senyoreta de Villefort, la meva fillastra —digué la senyora de Villefort a Montecristo, inclinant-se sobre el sofà i assenyalant Valentine amb la mà.

—I el senyor comte de Montecristo, rei de la Xina, emperador de la Cotxinxina —va dir el noi entremaliat, llançant una mirada sorneguera a la germana.

Aquell cop, la senyora de Villefort va empal·lidir i va estar a punt d’irritar-se contra la plaga domèstica que responia al nom d’Édouard, però el comte, al contrari, va somriure i va semblar que mirava la criatura amb complaença, cosa que va significar el súmmum de l’alegria i l’entusiasme per a la mare.

—¿Vol dir, senyora —va continuar el comte, mirant alternativament la senyora de Villefort i Valentine—, que no vaig tenir l’honor de veure-les, totes dues, en alguna banda? Fa un moment, hi pensava, i, quan la senyoreta ha entrat, veure-la ha il·luminat una mica més un record confús, i perdoni’m aquesta paraula.

—No és probable, senyor. A la senyoreta de Villefort, no li agrada gaire la vida social i sortim rarament.

—Aleshores no és en societat on vaig veure la senyoreta, ni a vostè, senyora, ni aquest encantador entremaliat. La societat parisenca, d’altra banda, m’és absolutament desconeguda perquè, com crec que ja he tingut l’honor de dir-li, només fa uns dies que sóc a París. No, si em permet recordar… esperi.

El comte va posar-se una mà al front com si volgués reunir els seus records:

—No, és a l’exterior… és… no ho sé…, però em sembla que el record és inseparable d’un sol intens i d’una mena de festa religiosa… La senyoreta portava flors a la mà, el nen empaitava un magnífic paó per un jardí, i vostè, senyora, era sota un emparrat… Ajudi’m, senyora: ¿no li recorden res les coses que li dic?

—No, de debò —va respondre la senyora de Villefort—. Tanmateix, em sembla que, si jo l’hagués vist, a vostè, en alguna banda, el tindria present a la memòria.

—Potser el senyor comte ens va veure a Itàlia —va dir tímidament Valentine.

—En efecte, a Itàlia…, és possible —digué Montecristo—. ¿Ha viatjat per aquell país, senyoreta?

—La senyora i jo vam anar-hi fa dos anys. Els metges temien pels meus pulmons i van recomanar-me l’aire de Nàpols. Vam passar per Bolonya, Perugia i Roma.

—Ah, és veritat, senyoreta! —va exclamar Montecristo, com si, amb aquesta simple indicació, en tingués prou per fixar els records—. Va ser a Perugia, el dia de Corpus, al jardí de l’hostal de la Posta, on l’atzar va reunir-nos, a vostè, senyora, el seu fill, la senyoreta i a mi, i on recordo que vaig tenir l’honor de veure’ls.

—Me’n recordo perfectament de Perugia, senyor, de l’hostal de la Posta i de la festa de la qual em parla —va respondre la senyora de Villefort—, però, malgrat que faig memòria, i m’avergonyeixo de la poca que en tinc, no recordo haver tingut l’honor de veure’l.

—És ben estrany, jo tampoc —va dir Valentine, mirant Montecristo.

—Doncs, jo sí —va fer Édouard.

—L’ajudaré, senyora —digué el comte—. El dia havia estat molt calorós, vostès esperaven els cavalls, que no arribaven a causa de la solemnitat. La senyoreta va allunyar-se cap al fons del jardí, i el seu fill va desaparèixer empaitant un ocell.

—Vaig enxampar-lo, mamà, saps —va exclamar Édouard—, i vaig arrancar-li tres plomes de la cua.

Vostè, senyora, va quedar-se sota l’emparrat. ¿No recorda que, mentre estava asseguda en un banc de pedra i el seu fill i la senyoreta de Villefort eren absents, va parlar amb algú?

Sí, veritat, sí —va dir la jove senyora, posant-se vermella—. Ho recordo: amb un home amb un llarg abric de llana…, un metge, sembla.

—Exactament, senyora. Aquell home, era jo. Feia quinze dies que vivia a la fonda. Havia curat de la febre el meu ajudant de cambra, i l’hostaler, de la icterícia, de manera que tothom em considerava un gran doctor. Vam parlar molta estona de diverses coses: del Perugino, de Rafael, dels costums, dels vestits, de la famosa acqua tofana[76], de la qual, li havien dit, a vostè, que certes persones encara conservaven el secret a Perugia.

—Ah, és veritat! —va dir vivament la senyora de Villefort amb una certa inquietud—. Me’n recordo.

—Ja no sé en detall què més va dir-me, senyora —va continuar el comte amb una perfecta tranquil·litat—, però recordo molt bé que, compartint pel que fa a mi l’error general, va consultar-me sobre la salut de la senyoreta de Villefort.

—Tanmateix, senyor, vostè era realment un metge perquè va curar malalts.

—Molière o Beaumarchais li respondrien, senyora, que, justament per què no ho era, no vaig curar els malalts, sinó que ells van curar-se sols. Em limitaré a dir-li que he estudiat a fons la química i les ciències naturals, però només com a aficionat… ¿comprèn?

Aleshores van tocar les sis.

—Ja són les sis —va dir la senyora de Villefort, visiblement agitada—. ¿Per què no va a veure si el seu avi vol sopar, Valentine?

Valentine va aixecar-se, va saludar el comte i va sortir del saló sense dir res.

—Oh, Déu meu! ¿Ha acomiadat la senyoreta de Villefort per culpa meva? —va preguntar el comte quan Valentine se’n va anar.

—De cap manera —va respondre vivament la dama—, però és l’hora de donar al senyor Noirtier el trist àpat que sosté la seva trista existència. ¿Sap l’estat deplorable en què es troba el pare del meu marit?

—Sí, el senyor de Villefort me’n va parlar: una paràlisi, em sembla.

—Per desgràcia, és això. El pobre vell està completament privat de moviment, només l’ànima, pàl·lida i tremolosa com un llum a punt d’extingir-se, vetlla encara en aquella màquina humana. Perdoni’m, però, senyor per parlar-li dels nostres infortunis domèstics, l’he tallat quan em deia que era un hàbil químic.

—Oh, no deia això, senyora! —va respondre el comte amb un somriure—. Ben al contrari, vaig estudiar química perquè, decidit a viure especialment a Orient, vaig voler seguir l’exemple del rei Mitridates.

—Mithidrates, rex Ponticus —va dir l’entremaliat mentre retallava siluetes d’un àlbum magnífic—, esmorzava cada matí una tassa de verí amb nata.

—Édouard, criatura dolenta! —va exclamar la senyora de Villefort mentre treia l’àlbum mutilat de les mans del fill—. És insuportable, ens atordeix. Deixi’ns sols i vagi amb la seva germana Valentine a l’habitació de l’avi Noirtier.

—L’àlbum… —va dir Édouard.

—¿Què diu, l’àlbum?

—Sí, el vull…

—¿Per què n’ha retallat els dibuixos?

—Perquè em diverteix.

—Vagi-se’n, au!

—No me n’aniré si no em dóna l’àlbum —va dir la criatura, fidel al seu costum de no cedir mai, mentre s’instal·lava en una gran butaca.

—Tingui’l i deixi’ns tranquils —va dir la senyora de Villefort, donant l’àlbum a Édouard i acompanyant-lo a la porta.

El comte va seguir amb la mirada la senyora de Villefort.

—Esperem que tanqui la porta darrere el noi —va murmurar.

En efecte, la senyora de Villefort va tancar la porta amb cura quan el nen va sortir. El comte va fer veure que no se n’adonava.

Després, tot fent una última mirada al seu voltant, la jove senyora va seure de nou al confident.

—Permeti’m que li faci observar, senyora —va dir el comte amb la bonhomia que li coneixem—, que és molt severa amb aquest encantador entremaliat.

—És necessari —va replicar la senyora de Villefort amb veritable aplom de mare.

—Quan el senyor Édouard es referia al rei Mitridates, citava Corneli Nepos, i vostè l’ha interromput quan demostrava que el preceptor no perd el temps amb ell. És un nen molt preparat per a la seva edat.

—El fet és, senyor comte —va respondre la mare, delicadament afalagada—, que té una gran facilitat i aprèn tot allò que vol. Només té un defecte, és massa tossut. A propòsit, però, del que ha dit, ¿creu, senyor comte, que Mitridates prenia aquestes precaucions i que podien resultar eficaces?

—N’estic tan convençut, senyora, que jo les vaig posar en pràctica perquè no m’enverinessin a Nàpols, a Palerm i a Esmirna, és a dir, en tres ocasions que hauria pogut perdre la vida.

—¿I li va anar bé?

—Perfectament.

—Sí, és veritat, recordo que va contar-me una cosa semblant a Perugia.

—Caram! —va exclamar el comte amb una sorpresa admirablement fingida—. Doncs, jo no.

—Vaig preguntar-li si els verins actuaven igual i amb una energia semblant sobre els homes del nord i els del sud, i em va respondre que els temperaments freds i limfàtics dels septentrionals no presentaven la mateixa aptitud que els rics i enèrgics organismes dels meridionals.

—Es veritat —va dir Montecristo—, he vist russos devorant, sense sentir la més mínima incomoditat, substàncies vegetals que haurien mort infal·liblement un àrab o un napolità.

—És a dir, creu que el resultat encara seria més segur al nostre país que a l’Orient, que un home s’acostumaria més fàcilment aquí que en una latitud més càlida a l’absorció progressiva de verí.

—Certament. Sempre, però, tenint en compte que només quedarà immunitzat contra el verí al qual s’ha habituat.

—Sí, ja ho comprenc. ¿I com s’hi habituaria, vostè, per exemple, o més aviat com va habituar-s’hi?

—És molt fàcil. Suposi que sap per endavant quin verí faran servir contra vostè…, suposi que sigui, per exemple, la brucina…

—La brucina, em sembla, s’extreu de la falsa angostura —va dir la senyora de Villefort.

—Exactament —va respondre Montecristo—. Ja veig, però, que no puc ensenyar-li gaires coses. La felicito, coneixements d’aquesta mena són rars entre les dones.

—Oh! —digué la senyora de Villefort—. Ho confesso: sento una violenta passió per les ciències ocultes, que parlen a la imaginació com un poema i es resolen en xifres, com una equació algebraica. Continuï, però, el que em diu m’interessa moltíssim.

—Doncs, bé, suposi que el verí sigui, per exemple, la brucina i que se’n pren un mil·ligram el primer dia, dos mil·ligrams el segon… Bé, al cap de deu dies, ja serà un centigram, i, al cap de vint, augmentant un altre mil·ligram, seran tres centigrams. És a dir, una dosi que suportarà sense inconvenients i que seria ja molt perillosa per a qualsevol persona que no hagués adoptat les mateixes precaucions. En fi, al cap d’un mes, l’aigua enverinada d’una ampolla matarà la persona que en begui al mateix temps que vostè, que només s’adonarà per un lleuger malestar de la presència d’alguna substància verinosa barrejada amb el líquid.

—¿No coneix cap altre contraverí?

—No.

—Havia llegit i rellegit sovint la història de Mitridates —va dir la senyora de Villefort, pensarosa—, però sempre m’havia semblat una faula.

—No, senyora. Contra el costum de la història, aquesta és veritat. El que em diu, però, el que em demana no és una qüestió capritxosa, perquè, fa dos anys, va fer-me unes preguntes semblants, i ara em confessa que la història de Mitridates ja la preocupava fa molt de temps.

—És veritat, senyor, els dos estudis favorits de la meva joventut van ser la botànica i la mineralogia. Quan, més tard, vaig saber que la utilització dels simples explicava sovint tota la història dels pobles i tota la vida dels individus d’Orient, com les flors n’expliquen el pensament amorós, vaig lamentar no ser home per esdevenir un Flamel, un Fontana o un Cabanis[77].

—Sobretot tenint en compte que els orientals no es limiten, com Mitridates —digué Montecristo—, a fer-se una cuirassa amb el verí, també se’n fan un punyal. En les seves mans, la ciència no esdevé solament una arma defensiva sinó també, molt sovint, una d’ofensiva. L’una els serveix contra els patiments físics, l’altra contra els enemics. Amb l’opi, la belladona, la falsa angostura o el llorer reial, adormen els qui voldrien despertar-los. No hi ha cap comare egípcia, turca o grega que no sigui capaç de deixar esbalaït un metge en qüestions de química o d’espantar un confessor pel que fa a la psicologia.

—¿Què diu? —va exclamar la senyora de Villefort, els ulls de la qual brillaven d’una manera estranya durant la conversa.

—Sí, senyora, els drames secrets orientals es fan i es desfan així, des de la planta que fa estimar fins a la que fa morir; des del beuratge que obre el cel fins al que enfonsa un home a l’infern. Hi ha tota mena de matisos, tants com capricis i extravagàncies en la condició humana, física o moral, i diré més: l’art d’aquests químics sap adaptar admirablement el remei o el mal a les necessitats d’amor o als desigs de venjança.

—¿Aquestes societats orientals en les quals ha passat una part de la vida, són, doncs, tan fantàstiques com els contes que ens arriben dels seus magnífics països? ¿Un home hi pot ser suprimit impunement? ¿Són una realitat, doncs, la Bagdad o la Bàssora del senyor Galland[78]? ¿Els soldans i els visirs que governen aquestes societats i que en constitueixen el que, a França, anomenem el govern, són, doncs, seriosament, uns Harun al-Rasid o uns Giaffar, que no solament perdonen un enverinador sinó que, a sobre, el fan primer ministre si el crim ha estat enginyós, i que, en aquest cas, fan gravar la història en lletres d’or per divertir-se quan s’avorreixen?

—No, senyora, la fantasia no existeix ni a l’Orient. També allí, amagats sota uns altres noms i dissimulats sota una altra indumentària, hi ha comissaris de policia, jutges d’instrucció, procuradors del rei i experts. Hi pengen, hi decapiten i hi empalen molt agradablement els criminals. Aquests, però, com a delinqüents traçuts, han sabut despistar la justícia humana i assegurar amb combinacions hàbils l’èxit de les seves malifetes. A casa nostra, un babau dominat pel dimoni de l’odi o el de la cobdícia, que vol destruir un enemic o liquidar un avi, se’n va a ca l’adroguer, dóna un nom fals, que permet descobrir-lo més aviat que l’autèntic, i, amb el pretext que les rates no el deixen dormir, compra cinc o sis grams d’arsènic. Si és molt llest, va a cinc o sis adroguers, cosa que permetrà identificar-lo millor cinc o sis vegades. Quan ja té l’específic, administra a l’enemic o a l’avi una dosi d’arsènic suficient per rebentar un mamut o un mastodont, i que, sense solta ni volta, fa que la víctima trasbalsi tot el barri amb els seus crits.

Aleshores arriba un munt d’agents de policia i de gendarmes, van a buscar el metge, que obre el mort i li troba a les entranyes l’arsènic a cullerades. L’endemà, cent diaris conten el fet amb el nom de la víctima i el de l’assassí, perquè, el vespre abans, l’adroguer o els adroguers es presenten a dir: «Jo vaig vendre l’arsènic al senyor». I, si cal, en lloc d’un comprador en reconeixeran vint. Aleshores agafen el ximplet del criminal, l’engarjolen, l’interroguen, l’acaren, el confonen, el condemnen i el guillotinen; o, si és una dona de certa categoria, la tanquen per a tota la vida. Vet aquí com els seus septentrionals, senyora, entenen la química. He de confessar, però, que Desrues[79] era més fort que tot això.

—¿Què vol, senyor? —va dir la dama, rient—. Fem el que podem. No tothom té el secret dels Mèdicis o dels Borgia.

—¿Vol que li digui quina és la causa d’aquesta poca traça? —va fer el comte, arronsant les espatlles—. Que, als teatres d’aquí, almenys pel que he pogut deduir llegint les obres que hi representen, la cosa sempre va així: algú s’empassa el contingut d’una fiola o mossega l’encast d’un anell i se’n va a l’altre món. Cinc minuts després, abaixen el teló, i els espectadors es dispersen. Ignoren les conseqüències de l’assassinat. Mai no veuen el comissari de policia amb la seva faixa, ni el caporal amb els seus quatre homes, i això fa creure a molts babaus que les coses van així. Surti, però, una mica de França, vagi a Haleb, al Caire, encara que només sigui a Nàpols o a Roma, i veurà passar pel carrer persones ben dretes, fresques i rosades, de les quals el diable, si les tocava amb la seva capa, li podria dir: «A aquest senyor, van començar a enverinar-lo fa tres setmanes, d’aquí a un mes serà mort».

—¿Això significa, doncs, que han retrobat el secret de la famosa acqua tofana, que s’havia perdut, segons van dir-me, a Perugia?

—Déu meu, senyora! ¿És que es perd res entre els homes? Les arts es mouen i fan la volta al món; les coses canvien de nom, això és tot, i la gent vulgar s’equivoca. El resultat, però, és sempre el mateix. El verí ataca especialment aquest òrgan o l’altre: l’estómac, el cervell, els intestins. Per exemple, provoca una tos, la tos una fluxió de pit o qualsevol altra malaltia catalogada al llibre de la ciència, cosa que no impedeix que sigui perfectament mortal, i que, encara que no ho fos, ho esdevindria gràcies als remeis administrats per metges ingenus, uns químics pèssims en general, que jugaran a favor o en contra de la malaltia, tant se val, i ja tenim un home mort amb art i com Déu mana, i del qual la justícia no en traurà res, com em deia un terrible químic amic meu, l’excel·lent mossèn Adelmonte de Taormina, a Sicília, que havia estudiat a fons aquests fenòmens nacionals.

—Espantós, però admirable —va dir la jove senyora, immòbil a causa de l’atenció—. Confesso que creia que totes aquestes històries eren invents de l’Edat Mitjana.

—Sí, sens dubte, però que s’han perfeccionat avui dia. ¿Per a què vol que serveixin el temps, els ànims, les medalles, les creus, els premis Monthyon, si no és per portar la societat a la seva màxima perfecció? Ara bé, l’home només serà perfecte quan sabrà crear i destruir igual que Déu. Ja sap destruir, ha fet la meitat del camí.

—¿De manera que els verins dels Borgia —va preguntar la senyora de Villefort, tornant invariablement al seu objectiu—, dels Mèdicis, dels René, dels Ruggieri i, més tard, probablement, el del baró de Trenk, dels quals han abusat tant el drama modern i la novel·la…?

—Eren obres d’art, senyora, res més. ¿Creu que el veritable savi s’adreça banalment a l’individu mateix? De cap manera. A la ciència, li agraden les caramboles, les proeses, la fantasia, si podem dir-ho així. Per exemple, l’excel·lent mossèn Adelmonte, del qual li parlava fa un instant, va fer experiments sorprenents sobre això.

—¿De debò?

—Sí, només li parlaré d’un. Tenia un hort preciós, ple de verdures, flors i fruita. Entre les verdures, escollia la millor de totes: una col, per exemple. Durant tres dies, la regava amb una dissolució d’arsènic. El tercer dia, la col emmalaltia i es tornava groga. Era el moment de tallar-la. Als ulls de tothom, semblava madura i conservava el bon aspecte. Només mossèn Adelmonte sabia que estava enverinada. Aleshores s’emportava la col a casa, on tenia una col·lecció de conills, gats i conills d’índies, que no desmereixia de la de verdures, flors i fruits, agafava un dels conills i li feia menjar una fulla de col: l’animal es moria. ¿Quin jutge d’instrucció gosaria trobar-hi res a dir i quin procurador del rei ha fet mai una requisitòria contra el senyor Magendie o el senyor Flourens[80] a propòsit dels conills, els conillets d’índies i els gats que han mort? Cap. Vet aquí, doncs, un conill difunt sense que la justícia s’inquieti gens ni mica. Un cop l’animal mort, mossèn Adelmonte el fa buidar per la cuinera i llença els intestins en un femer. Al femer, hi ha una gallina, que espicassa els budells, emmalalteix al seu torn i mor l’endemà. Quan es debat en les convulsions de l’agonia, passa un voltor (n’hi ha molts, al país d’Adelmonte), es llança sobre el cadàver, se l’emporta a una roca i se’l cruspeix. Tres dies més tard, el pobre voltor, que, després de l’àpat, s’ha trobat constantment malalt, es desmaia enmig dels núvols, es desploma i cau feixugament al viver de vostè: l’espet, l’anguila i la morena mosseguen el voltor amb la golafreria que, com sap, els caracteritza. Doncs, bé, suposi que, l’endemà, li serveixen a taula l’anguila, l’espet o la morena, enverinats de quarta generació. El convidat serà un enverinat de quinta generació i morirà al cap de vuit o deu dies de dolor a les entranyes, de mal al cor, d’un abscés al pílor. Li faran l’autòpsia, i els metges diran: «L’individu és mort d’un tumor al fetge o de tifus».

—Tanmateix —va replicar la senyora de Villefort—, aquesta cadena de circumstàncies pot trencar-se pel més petit accident. Es possible que el voltor no passi a temps o que caigui a cent passes del viver.

—Ah, en això consisteix precisament l’art! Per ser un gran químic a Orient, cal dirigir l’atzar, i se’n surten.

La senyora de Villefort escoltava, pensarosa.

—L’arsènic, però, és indeleble: sigui quin sigui el sistema d’absorció, apareixerà en el cos de l’home si hi ha penetrat en quantitat suficient per produir la mort.

—Bé —va exclamar Montecristo—, bé! Precisament això és el que vaig dir al bon Adelmonte. Ell va reflexionar i em va respondre amb un proverbi sicilià que també és, em sembla, un de francès: «Fill, no van fer el món en un dia, sinó en set; torni diumenge».

Vaig tornar-hi el diumenge següent: en lloc de regar la col amb arsènic, havia utilitzat una dissolució de sal a base d’estricnina, Strychnos colubrina, com diuen els savis. Aquella vegada, la col no semblava malalta, en absolut, i el conill no se’n va malfiar gens ni mica; tanmateix, al cap de cinc minuts era mort. La gallina va menjar conill i va morir l’endemà. Aleshores vam fer de voltors, vam emportar-nos la gallina i la vam obrir. Aquell cop, els símptomes particulars havien desaparegut, només quedaven els generals. Ni un rastre especial en cap òrgan: exasperació del sistema nerviós, això era tot, i indicis de congestió cerebral, res més. La gallina no havia estat enverinada, havia mort d’apoplexia. Un cas rar entre les gallines però molt freqüent entre els homes.

La senyora de Villefort semblava cada cop més pensarosa.

—És una sort —va dir— que només els químics puguin preparar aquesta mena de substàncies, perquè, si no fos així, la meitat del món enverinaria l’altra.

—Els químics o les persones interessades en la química —va respondre despreocupadament Montecristo.

—A més —digué la senyora de Villefort, fent un esforç per sortir de la seva abstracció—, per molt ben preparat que estigui, un crim és sempre un crim, i, encara que escapi a la investigació humana no pot defugir la mirada de Déu. Els orientals són més forts que nosaltres en els casos de consciència, i, per prudència, han suprimit l’infern, això és tot.

—Eh, senyora! Aquest és un escrúpol que ha de néixer naturalment en una ànima honesta com la seva, però que el raonament desarrelaria de seguida. La banda malvada del pensament humà sempre quedarà resumida per la paradoxa de Jean-Jacques Rousseau, ja sap de què parlo: el mandarí que maten a cinc mil llegües aixecant la punta del dit. La vida de l’home transcorre fent aquestes coses, i la seva intel·ligència s’esgota somiant-les. Trobarà poca gent que vagi a clavar brutalment un ganivet al cor del seu semblant o que, per fer-lo desaparèixer d’aquest món, li administri la quantitat d’arsènic de la qual parlàvem fa un moment. Això, realment, és una excentricitat o una bestiesa. Per arribar-hi, cal que la sang s’escalfi a trenta-sis graus, que el pols bategui a noranta pulsacions i que l’ànima surti dels límits ordinaris. Si passant, però, com es fa en filologia, del mot al sinònim mitigat, vostè fa una simple eliminació; si, en lloc de cometre un assassinat innoble, aparta purament i simple del seu camí la persona que li fa nosa, i això sense cap topada, sense violència, sense l’acompanyament d’aquests patiments que, en esdevenir un suplici, fan de la víctima un màrtir, i del seu matador un carnisser en tota l’extensió de la paraula; si no hi ha sang, ni contorsions, ni, sobretot, l’horrible i comprometedora instantaneïtat de l’acompliment, vostè esquiva el cop de la llei humana que diu: no alteris la societat! Així és com actuen i aconsegueixen l’èxit els orientals, personatges greus i flegmàtics, que no s’inquieten gaire per la qüestió del temps en conjuntures d’una certa importància.

—Queda la consciència —va dir la senyora de Villefort amb la veu trasbalsada i un sospir ofegat.

—Sí, sí, sortosament queda la consciència, sense la qual seríem molt desgraciats. Després d’una acció una mica vigorosa, sempre ens salva la consciència perquè ens proporciona mil bones excuses de les quals només nosaltres som els jutges. Unes raons que, si bé són excel·lents per conservar la son, potser ens resultarien mediocres davant d’un tribunal per conservar la vida. Així, Ricard III, per exemple, degué ser meravellosament servit per la seva consciència després de la supressió dels dos fills d’Eduard IV. En efecte, es podia dir: aquests dos fills d’un rei cruel i perseguidor, que havien heretat vicis del seu pare, que només jo he sabut detectar en les seves inclinacions juvenils, em destorbaven per fer feliç el poble anglès, que ells haurien fet infal·liblement desgraciat. Així va ser servida també per la consciència lady Macbeth, que volia, malgrat el que en va dir Shakespeare, donar un tron al fill i no pas al marit. Ah! L’amor maternal és una virtut tan gran, un mòbil tan poderós que excusa moltes coses; també a lady Macbeth, després de la mort de Duncan, la consciència l’hauria turmentat molt.

La senyora de Villefort absorbia amb avidesa les espantoses màximes i les horribles paradoxes que el comte deixava anar amb la seva ingènua ironia particular.

Després d’un instant de silenci, ella digué:

—¿Sap, senyor comte, que és un argumentador terrible i que veu el món sota una llum una mica lívida? ¿Així jutja la humanitat, mirant-la a través dels alambins i les retortes? Perquè té raó, és un gran químic: l’elixir que va donar al meu fill i que va revifar-lo tan de pressa…

—Oh, no se’n refiï, senyora! —va respondre Montecristo—. Amb una gota d’aquell elixir, va haver-n’hi prou per retornar a la vida el nen que es moria, però tres gotes li haurien fet afluir la sang als pulmons fins al punt de produir-li palpitacions al cor; sis, li haurien tallat la respiració i li haurien causat una síncope més greu que la que patia aleshores; deu, en fi, l’haurien fulminat. ¿Va adonar-se, senyora, que vaig apartar ràpidament els flascons que la criatura va cometre la imprudència de tocar?

—¿És, doncs, un verí terrible?

—Oh, Déu meu, no! Primer de tot, admetem que la paraula verí no existeix, perquè, en medicina, s’utilitzen els verins més violents, que, per la manera de ser administrats, esdevenen remeis salutífers.

—¿Què era, doncs?

—Una sàvia preparació del meu amic, l’excel·lent mossèn Adelmonte, que jo vaig aprendre a utilitzar.

—Oh! —va exclamar la senyora de Villefort—. Deu ser un antiespasmòdic molt bo.

—Magnífic, senyora, ja ho va veure —va respondre el comte—, i en faig un ús freqüent. Amb tota la prudència possible, és clar —va afegir, rient.

—Ja ho suposo —va replicar la senyora de Villefort en el mateix to—. Jo, que sóc nerviosa i amb tendència a desmaiar-me, necessitaria un doctor Adelmonte perquè m’inventés la manera de poder respirar bé i em tranquil·litzés pel que fa al temor que tinc de morir asfixiada qualsevol dia. Mentrestant, com que això és difícil de trobar a França i el mossèn de vostè no està probablement disposat a fer per mi un viatge a París, em limito als antiespasmòdics del senyor Planche. També em proven molt la menta i les gotes de Hoffmann. Miri, em faig preparar expressament aquestes pastilles de doble dosi.

Montecristo va obrir la capsa de carei que li allargava la senyora i va olorar les pastilles com un expert digne d’apreciar el preparat.

—Són exquisides —va dir—, però sotmeses a la necessitat de la deglució, una funció sovint impossible de realitzar per una persona desmaiada. Prefereixo el meu específic.

—Per descomptat, i jo també el preferiria, sobretot després d’haver-ne vist els efectes. Sens dubte, però, es tracta d’un secret i no sóc prou indiscreta per demanar-l’hi.

—Però jo, senyora —va dir Montecristo, aixecant-se—, sóc prou galant per oferir-l’hi.

—Oh, senyor!

—Tanmateix, recordi una cosa: a petites dosis, és un remei; a dosis elevades, un verí. Una gota fa revifar, com vostè va veure; cinc o sis matarien infal·liblement, i d’una manera terrible si tenim en compte que, abocades en un got de vi, no en canviarien gens ni mica el gust. Però no diré res més, senyora, gairebé semblaria que l’estic aconsellant.

Acabaven de tocar dos quarts de set, van anunciar una amiga de la senyora de Villefort que venia a sopar amb ella.

—Si aquesta fos la tercera o la quarta vegada que ens veiem, senyor comte, en lloc de la segona; si tingués l’honor de ser amiga de vostè en lloc de tenir la fortuna de ser simplement la seva deutora, insistiria perquè es quedés a sopar i no em deixaria vèncer per una primera negativa.

—Mil gràcies, senyora —va respondre Montecristo—, però tinc un compromís al qual no puc faltar. He promès acompanyar al teatre una princesa grega amiga meva, que encara no ha vist la gran Òpera i que compta amb mi perquè l’hi porti.

—Vagi-se’n, senyor, però no oblidi la meva recepta.

—Perquè passés una cosa així, senyora, hauria d’oblidar l’hora de conversa que acabo de passar amb vostè, i això és absolutament impossible.

Montecristo va saludar i va sortir.

La senyora de Villefort va quedar-se pensarosa.

—Vet aquí un home estrany, jo diria que el seu nom de fonts és Adelmonte.

Pel que feia a Montecristo, el resultat havia superat les seves esperances.

«He trobat terra bona —va dir-se mentre se n’anava—, estic convençut que la llavor que hi deixes caure no es perd».

L’endemà, fidel a la seva promesa, va enviar la recepta demanada.





LIV


«Robert le Diable[81]»

L’excusa de l’Òpera no podia ser millor, tenint en compte que, aquella nit, hi havia funció de gala a l’Acadèmia Reial de Música. Levasseur, després d’una llarga indisposició, tornava a l’escena per interpretar el paper de Bertram, i, com sempre, l’obra del compositor de moda, havia reunit la societat més brillant de París.

Morcerf, com la majoria de joves rics, tenia una butaca a la platea, a més de deu llotges de coneguts als quals podia anar a demanar un seient a més del que li corresponia per dret a la llotja dels lleons.

Château-Renaud ocupava la butaca del costat.

Beauchamp, en la seva qualitat de periodista, era el rei de la sala i tenia lloc pertot arreu.

Aquell vespre, Lucien Debray disposava de la llotja del ministre i l’havia ofert al comte de Morcerf, el qual, davant del refús de Mercedes, l’havia cedit a Danglars, tot fent-li dir que, si les senyores acceptaven la llotja que els proposava, ell hi aniria durant la vetllada a visitar-les. Les dames s’havien guardat prou de refusar. No hi ha ningú tan àvid de llotges de franc com un milionari.

Quant a Danglars, havia declarat que els seus principis polítics i la seva qualitat de diputat de l’oposició no li permetien anar a la llotja del ministre. En conseqüència, la baronessa havia escrit a Lucien perquè l’anés a buscar ja que no podia anar sola a l’Òpera amb Eugénie.

En efecte, tothom hauria trobat molt malament que les dues dones hi haguessin anat soles, mentre que, si la senyoreta Danglars anava a l’Òpera amb la mare i l’amant d’aquesta, no hi havia res a dir: cal agafar-se el món com és.

Quan van alçar el teló, la sala, com de costum, encara era gairebé buida. Arribar quan l’espectacle quan ja ha començat és un altre dels costums de moda a París. El resultat és que els espectadors que ja són a la sala es passen el primer acte observant els qui arriben i no pas mirant o escoltant l’obra. No se sent res tret de soroll de portes i de converses.

—Guaita! —va dir de cop Albert, en veure que s’obria una llotja de la primera fila—. Guaita, la comtessa G***!

—¿Qui és la comtessa G***? —va preguntar Château-Renaud.

—¿Què diu, baró? Això no l’hi perdono. ¿Em pregunta qui és la comtessa G***?

—Ah, és veritat! —va exclamar Château-Renaud—. ¿Aquella encantadora veneciana, no?

—Justament.

En aquell moment, la comtessa G*** va veure Albert i va intercanviar amb ell una salutació acompanyada d’un somriure.

—¿La coneix? —va preguntar Château-Renaud.

—Sí —va dir Albert—, vaig ser-hi presentat per Franz, a Roma.

—¿Voldrà fer-me el mateix favor que Franz va fer-li aleshores?

—Amb molt de gust.

—Silenci! —va cridar el públic.

Els joves van continuar la conversa sense que sembles inquietar-los gens ni mica el desig de sentir la música que pareixia tenir la platea.

—Ella era a les curses del Champ-de-Mars —va dir Château-Renaud.

—¿Avui?

—Sí.

—Es clar, avui hi havia curses! ¿Havia apostat, vostè?

—Oh, una misèria! Cinquanta lluïsos.

—¿Qui ha guanyat?

—Nautilus, jo apostava per ell.

—¿Hi havia tres curses, no?

—Sí. Hi havia el premi del Jockey Club, una copa d’or. Fins i tot ha passat una cosa força estranya.

—¿Quina?

—Silenci, si us plau! —va cridar el públic.

—¿Quina? —va repetir Albert.

—Un cavall i un joquei completament desconeguts, que han guanyat el premi.

—¿Què diu?

—Sí, Déu meu, sí! Ningú no havia parat atenció a un cavall inscrit amb el nom de Vampa ni a un joquei amb el de Job, quan hem vist aparèixer de cop i volta un cavall bai admirable i un joquei com el puny, al qual han hagut de posar vint lliures de plom a les butxaques, cosa que no li ha impedit arribar a la meta amb tres llargàries d’avantatge sobre Ariel i Barbaro, que corrien amb ell.

—¿I no s’ha sabut a qui pertanyien el cavall i el joquei?

—No.

—¿M’ha dit que el cavall havia estat inscrit sota el nom de…?

—Vampa.

—Aleshores —va dir Albert—, ja sé més que vostè, conec el propietari.

—Silenci, si us plau! —va cridar la platea per tercera vegada.

Aquell cop, la protesta era tan forta, que els dos joves van adonar-se, finalment, que el públic s’adreçava a ells. Van girar-se un instant, buscant enmig de la multitud algú que agafés la responsabilitat del que consideraven una impertinència, però ningú no va reiterar la invitació. Van girar-se de nou cap a l’escenari.

Aleshores va obrir-se la llotja del ministre, i la senyora Danglars, la filla i Lucien Debray van ocupar-hi els seus llocs.

—Ah, ah! —va dir Château-Renaud—. Coneguts de vostè, vescomte. ¿Per què dimonis mira a la dreta? El busquen.

Albert va girar-se i els seus ulls van trobar-se, en efecte, amb els de la baronessa Danglars, que va fer-li una petita salutació amb el ventall. Quant a la senyoreta Eugénie, amb prou feines va dignar-se fer una mirada a la platea amb els seus grans ulls negres.

—Realment, estimat —va dir Château-Renaud—, no comprenc, deixant de banda que sigui un casament desigual, i no crec que això, a vostè, li preocupi gaire, no comprenc, dic, què pot tenir contra la senyoreta Danglars; és, realment, una persona molt atractiva.

—Molt atractiva, certament —va respondre Albert—, però li confesso que, pel que fa a la bellesa, preferiria una cosa més delicada, més tendra, en fi, més femenina.

—Vostès, els joves mai no estan satisfets —digué Château-Renaud, que, en la seva qualitat de persona de trenta anys, adoptava actituds paternals amb Morcerf—. Li troben una promesa feta d’acord amb el model de la Diana caçadora, i no està content!

—Doncs, bé, hauria preferit, precisament, una mena de Venus de Milo o de Capua. La Diana caçadora, sempre enmig de les seves nimfes, m’espanta una mica: tinc por que no em tracti com si jo fos Acteó.

En efecte, una mirada a la jove podia gairebé explicar el sentiment que acabava de confessar Morcerf. La senyoreta Danglars era bella, però, com havia dit Albert, d’una bellesa una mica dura: tenia els cabells d’un negre bonic, però, en les seves ondes naturals, s’observava una certa rebel·lia contra la mà que els volia imposar la seva voluntat; els ulls, negres com els cabells, sota unes magnífiques celles, que només tenien un defecte, el d’arrufar-se algunes vegades, eren sobretot notables per l’expressió de fermesa, que sobtava de trobar en la mirada d’una dona; el nas tenia les proporcions exactes que un escultor hauria donat al de Juno; només la boca era una mica massa gran, però guarnida amb unes dents magnífiques que feien ressaltar més els llavis, el carmí massa fort dels quals contrastava amb la pal·lidesa del cutis; en fi, una piga negra al costat de la boca, més grossa que no solen ser aquesta mena de capricis de la natura, acabava de conferir a les fesomies el caràcter decidit que espantava una mica Morcerf.

D’altra banda, la resta de la figura d’Eugénie harmonitzava amb la cara que acabem d’intentar descriure. Era, com havia dit Château-Renaud, la Diana caçadora, però d’una bellesa encara més sòlida i musculosa.

Quant a l’educació que havia rebut, si se li podia fer algun retret, era que, com certs detalls de les seves fesomies, semblava correspondre una mica a un altre sexe. En efecte, parlava dues o tres llengües, dibuixava amb facilitat, feia versos i componia música. Era, sobretot, una apassionada d’aquest últim art, que estudiava amb una de les seves amigues de col·legi, una jove sense fortuna, però que tenia totes les disposicions possibles per convertir-se, segons asseguraven, en una excel·lent cantant. Deien que un gran compositor tenia per ella un interès gairebé paternal i que la feia treballar amb l’esperança que la noia trobaria algun dia una fortuna en la seva veu.

La possibilitat que Louise d’Armilly, com es deia la jove virtuosa, entrés un dia al teatre, feia que la senyoreta Danglars no aparegués mai en públic amb ella malgrat que la rebia a casa seva. D’altra banda, sense gaudir a casa del banquer de la posició independent d’una amiga, Louise hi tenia un rang superior al de les institutrius ordinàries.

Uns segons després de l’entrada de la senyora Danglars a la llotja, van abaixar el teló, i gràcies a la llibertat, concedida per la llarga durada dels entreactes, de passejar-se pels salons de descans o fer visites durant cosa de mitja hora, la platea s’havia quedat gairebé buida.

Morcerf i Château-Renaud havien sortit dels primers. Per un moment, la senyora Danglars s’havia pensat que la causa de la pressa d’Albert era anar a saludar-la i s’havia inclinat cap a la filla per anunciar-li a cau d’orella la visita. Però la jove s’havia limitat a negar-ho amb el cap i a somriure. I al mateix temps, com per demostrar que la negativa de la noia estava fonamentada, Morcerf va aparèixer en una llotja lateral de la primera fila, la de la comtessa G***.

—Ah! Aquí tenim el senyor viatger —va dir aquesta mentre li allargava cordialment la mà, com a un vell conegut—. És molt amable per part seva haver-me reconegut i, sobretot, haver-me concedit la preferència per a la seva primera visita.

—Cregui’m, senyora —va respondre Albert—: si hagués sabut que arribava a París i hagués conegut la seva adreça, no hauria esperat tant. Permeti’m, però, presentar-li el senyor baró de Château-Renaud, amic meu i un dels pocs gentilhomes que encara queden a França, pel qual acabo de saber que vostè era a les curses del Champ-de-Mars.

Château-Renaud va saludar.

—Ah! ¿Vostè era a les curses, senyor? —va preguntar vivament la comtessa.

—Sí, senyora.

—I bé, ¿pot dir-me a qui pertanyia el cavall que ha guanyat el premi del Jockey Club?

—No, senyora —va respondre Château-Renaud—, precisament li feia aquesta pregunta a Albert fa un instant.

—¿Li interessa molt, senyora comtessa? —va preguntar Albert.

—¿Què?

—Saber el nom del propietari del cavall.

—Infinitament. Imagini’s que… ¿Sap, però, per casualitat, qui és?

—Senyora, vostè anava a contar una història. Ha dit: imagini’s que…

—Doncs, bé, imagini’s que l’esplèndid cavall bai i el petit joquei de casaca rosa m’han inspirat a primera vista una simpatia tan viva que desitjava amb tot el meu cor que guanyessin, com si hagués apostat per ells la meitat de la meva fortuna. Així, quan els he vist arribar a la meta amb tres llargàries d’avantatge sobre els altres, m’he posat tan contenta que he començat a aplaudir com una boja. Calculi la meva sorpresa quan, en tornar a casa, he trobat a l’escala el petit joquei de la casaca rosa! M’he pensat que el vencedor de la cursa vivia per casualitat a la mateixa casa que jo, però, quan he obert la porta del saló, el primer que he vist ha estat la copa d’or que havien rebut com a premi el cavall i el joquei guanyadors. Dintre de la copa, hi havia un paperet amb aquestes paraules: «A la comtessa G***, lord Ruthwen».

—Exactament això —va dir Morcerf.

—¿Exactament això? ¿Què vol dir?

—Vull dir que és lord Ruthwen en persona.

—¿Quin lord Ruthwen?

—El nostre, el vampir, el del teatre Argentina.

—¿Què diu? —va exclamar la comtessa—. ¿És, doncs, aquí?

—I tant!

—¿I el veu? ¿El rep a casa? ¿Va vostè a la seva?

—És amic íntim meu, i el senyor de Château-Renaud també té l’honor de conèixer-lo.

—¿Què li fa creure que és ell qui ha guanyat?

—El seu cavall, inscrit amb el nom de Vampa.

—Bé, ¿i què?

—¿No recorda el famós bandit que va fer-me presoner?

—Ah, és veritat!

—¿I de les mans del qual el comte va treure’m miraculosament?

—I tant!

—Es deia Vampa. Ja veu que és ell.

—¿I per què m’ha enviat la copa a mi?

—Primer de tot, senyora comtessa, perquè jo vaig parlar-li molt de vostè, com pot suposar, i després perquè li deu haver encantat trobar una compatriota i que aquesta es prengués tant d’interès per ell.

—¿Suposo que no va contar-li les bogeries que vam dir sobre ell?

—No gosaria jurar-ho, a fe meva. Aquesta manera d’oferir-li la copa sota el nom de Ruthwen…

—És espantós, m’odiarà a mort!

—¿El seu comportament és el d’un enemic?

—No, ho confesso.

—Molt bé!

—¿Així és a París?

—Sí.

—¿I quina impressió hi ha causat?

—Bé —va dir Albert—, se’n va parlar durant vuit dies, després va haver-hi la coronació de la reina d’Anglaterra i el robatori dels diamants de la senyoreta Mars, i ja no s’ha parlat sinó d’això.

—Estimat —li va replicar Château-Renaud—, ja es veu que el comte és amic seu perquè el tracta en conseqüència. No es cregui el que li diu Albert, senyora comtessa. Al contrari, a París tothom parla del comte de Montecristo. Va començar enviant a la senyora Danglars uns cavalls de trenta mil francs; després, va salvar la vida a la senyora de Villefort; ara, pel que sembla, ha guanyat la cursa del Jockey Club. Digui el que digui Albert, jo mantinc que la gent encara s’ocupa del comte i que seguirà fent-ho d’aquí a un mes, si ell continua amb les seves excentricitats, cosa que, d’altra banda, sembla la seva manera ordinària de viure.

—És possible —digué Morcerf—. Canviant de tema, ¿qui ha llogat la llotja de l’ambaixador de Rússia?

—¿Quina? —va preguntar la comtessa.

—La que hi ha entre les columnes de la primera fila. Sembla completament renovada.

—Efectivament —va dir Château-Renaud—. ¿Hi havia algú durant el primer acte?

—¿On?

—En aquella llotja.

—No —va respondre la comtessa—, no hi he vist ningú. Tornant al tema d’abans, ¿creu que ha estat el comte de Montecristo el guanyador del premi?

—N’estic segur.

—¿I qui m’ha enviat la copa?

—Sense cap mena de dubte.

—Però jo no el conec i l’hi vull tornar —digué la comtessa.

—Oh, no ho faci! N’hi enviaria una altra, tallada en un safir o en un robí. És la seva manera d’actuar. ¿Què vol fer-hi? Cal acceptar-lo com és.

Aleshores va sonar la campaneta que anunciava el començament del segon acte. Albert va aixecar-se per anar al seu lloc.

—¿El tornaré a veure? —va preguntar-li la comtessa.

—Durant els entreactes, si m’ho permet, vindré a informar-me sobre les meves possibilitats de ser-li útil a París.

—Senyors —digué la comtessa—, tots els dissabtes al vespre sóc a casa meva, al carrer de Rivoli, 22, per rebre els amics. Ja ho saben.

Els joves van saludar i van sortir.

Quan van entrar a la sala, van veure tot el públic de platea dempeus i amb els ulls clavats al mateix punt. Les seves mirades van seguir la direcció general i van aturar-se a l’antiga llotja de l’ambaixador de Rússia. Un home vestit de negre, de trenta-cinc a quaranta anys, acabava d’entrar-hi amb una dona amb indumentària oriental. La jove era tan bella i el seu vestit tan ric que, com ja hem dit, tothom s’havia girat a l’instant a mirar-la.

—Eh! —va exclamar Albert—. És Montecristo amb la seva grega.

En efecte, eren el comte i Haidea.

Un moment després, la jove era el centre d’atenció no solament de la platea sinó de tota la sala; les dones s’abocaven a les llotges per veure refulgir sota la llum de les aranyes aquella cascada de diamants.

El segon acte va transcórrer enmig de la remor sorda que provoca en les multituds un gran esdeveniment. Ningú no va pensar a demanar silenci. Aquella dona tan jove, tan bella, tan enlluernadora, era l’espectacle més curiós que podien veure.

Aleshores, un signe de la senyora Danglars va indicar clarament a Albert que la baronessa desitjava rebre la seva visita durant l’entreacte següent.

Morcerf tenia massa bon gust per fer-se esperar quan li indicaven clarament que el volien veure. Quan va acabar l’acte, doncs, va afanyar-se a pujar a les llotges del prosceni.

Va saludar les dues dones i va allargar la mà a Debray.

La baronessa va acollir-lo amb un somriure encantador; Eugénie, amb la fredor habitual.

—A fe meva, estimat —va dir Debray—, té al davant un home desesperat i que li demana ajuda perquè el rellevi. La senyora baronessa m’atordeix amb preguntes sobre el comte, vol que jo sàpiga d’on és, d’on ve, on va. Caram, no sóc Cagliostro, i, per fugir d’estudi, li he dit: pregunti tot això a Morcerf, coneix el seu Montecristo a fons. Aleshores ella li ha fet senyal.

—¿No és increïble que, amb mig milió de fons secrets a la seva disposició —va dir la baronessa—, no estigui més ben informat?

—Cregui’m, senyora —li va respondre Lucien—, si jo tingués mig milió a la meva disposició, no me’ls gastaria en informació sobre el comte de Montecristo, que, per a mi, l’únic interès que té és el de ser dues vegades més ric que un nabab. Li he passat, però, la paraula al meu amic Morcerf. Apanyi’s amb ell, això no és de la meva incumbència.

—Certament, un nabab no m’hauria enviat un parell de cavalls de trenta mil francs, amb quatre diamants de cinc mil francs cadascun a les orelles.

—Oh, els diamants! —va dir Morcerf, rient—. Són la seva mania. Crec que, com Potemkin[82], sempre en porta a la butxaca i els escampa igual que Polzet feia amb les pedretes.

—Deu haver-ne trobat una mina —va dir la senyora Danglars—. ¿Ja sap que té un crèdit il·limitat al banc del baró?

—No, no ho sabia —digué Albert—, però deu ser així.

—¿I que ha anunciat al senyor Danglars que pensava quedar-se un any a París i gastar-se sis milions?

—És el xa de Pèrsia que viatja d’incògnit.

—¿S’ha adonat, senyor Lucien, de la bellesa d’aquella dona? —va preguntar Eugénie.

—Realment, senyoreta, no conec ningú tan just com vostè amb les persones del seu propi sexe.

Lucien va acostar-se els impertinents als ulls.

—Encantadora —digué.

—¿I el senyor de Morcerf sap qui és?

—Senyoreta —va respondre Albert a la interpel·lació gairebé directa—, ho sé més o menys, com tot el relacionat amb el personatge misteriós del qual ens ocupem. La dona és grega.

—Això es veu fàcilment per la roba que porta, no em diu res que no sàpiga tota la gent de la sala.

—Em sap greu ser un cicerone tan ignorant —digué Morcerf—, però he de confessar que els meus coneixements s’acaben aquí. Només puc afegir que és música perquè, un dia que vaig dinar a casa del comte, vaig sentir uns sons de gusla que, certament, només podia tocar ella.

—¿Rep, doncs, el seu comte? —va preguntar la senyora Danglars.

—I d’una manera esplèndida, l’hi juro.

—Hauré de convèncer el senyor Danglars perquè li ofereixi un sopar o un ball, a fi que el comte ens els torni.

—¿Què diu? ¿Anirà a casa seva? —va preguntar Debray, rient.

—¿Per què no? Amb el meu marit!

—Però aquest comte misteriós és solter.

—Ja veu que no —va replicar la baronessa, rient al seu torn i assenyalant la bella grega.

—Aquesta dona és una esclava, segons que ens va dir ell, ¿se’n recorda Morcerf?, durant el dinar a casa de vostè.

—Convingui amb mi, estimat Lucien —va dir la baronessa—, que té més aviat aspecte de princesa.

—De Les mil i una nits.

—No sé si de Les mil i una nits, estimat, però, les princeses, les fan els diamants, i aquesta n’és coberta.

—Fins i tot en porta massa —va dir Eugénie—, estaria més bufona sense tot això, perquè li veuríem el coll i els punys, que tenen una forma encantadora.

—Oh, l’artista! —va exclamar la senyora Danglars—. ¿Veuen com s’apassiona?

—M’agrada tot el que és bell.

—¿Què me’n diu, aleshores, del comte? —va preguntar-li Debray—. Em sembla que tampoc no està gens malament.

—¿El comte? —va fer Eugénie, com si encara no hagués pensat a mirar-lo—. Està molt pàl·lid.

—És precisament en aquesta pal·lidesa on es troba el secret que busquem. La comtessa G***, sap, diu que és un vampir.

—¿Ha tornat, doncs, a París, la comtessa G***? —va preguntar la baronessa.

—És a la llotja del costat —va dir Eugénie—, gairebé en front de vostè, mare. És la dona dels admirables cabells rossos.

—Oh, sí! —va dir la senyora Danglars—. ¿Sap què hauria de fer, Morcerf?

—Mani, senyora.

—Anar a visitar el seu comte de Montecristo i portar-nos-el.

—¿Per fer què? —va preguntar Eugénie.

—Per parlar-hi. ¿No tens curiositat per veure’l?

—Gens ni mica.

—Estranya criatura! —va murmurar la baronessa.

—Oh! —va dir Morcerf—. Probablement vindrà per iniciativa pròpia. Miri, senyora, l’ha vista i la saluda.

La baronessa tornà la salutació al comte amb un somriure encantador.

—Au, em sacrifico —va dir Morcerf—, els deixo i vaig a veure si hi ha manera de parlar amb ell.

—És ben senzill, vagi a la seva llotja.

—Però no m’han presentat.

—¿A qui?

—A la bella grega.

—Vostè diu que és una esclava.

—Sí, però vostès pretenen que es tracta d’una princesa… No. Espero que, en veure’m sortir, sortirà ell.

—És possible, vagi.

—Hi vaig.

Morcerf va saludar i va sortir. Efectivament, quan passava davant la llotja del comte, la porta es va obrir. Montecristo va dir algunes paraules en àrab a Alí, que s’estava al passadís, i va agafar pel braç Morcerf.

Alí va tancar la porta i va quedar-se dret al davant. Al passadís, la gent s’agrumollava al voltant del nubià.

—Realment, el seu París és una ciutat estranya —digué Montecristo— i els parisencs un poble singular. Diries que és el primer cop que veuen un nubià. Miri com s’amunteguen al voltant del pobre Alí, que no sap què passa. Li responc d’una cosa: un parisenc pot anar, per exemple, a Tunis, a Constantinoble, a Bagdad o al Caire, i la gent no farà rotlle al seu voltant.

—Perquè els seus orientals són gent assenyada i només miren allò que val la pena de veure. Cregui’m, però, Alí només gaudeix d’aquesta popularitat perquè és de vostè, l’home que ara està de moda.

—¿Sí? ¿I quina és la raó d’aquest favor?

—Caram, vostè mateix! Regala troncs de cavalls de mil lluïsos, salva la vida a la dona del procurador del rei, fa córrer, sota el nom de major Black, cavalls de pura sang i joqueis com titís, i, en fi, guanya copes d’or i les envia a les dones boniques.

—¿I qui diable li ha contat aquestes bogeries?

—La primera, la senyora Danglars, que es mor de ganes de veure’l a la seva llotja; la segona, el diari de Beauchamp, i la tercera, la meva pròpia imaginació. ¿Per què anomena Vampa el seu cavall, si vol mantenir l’incògnit?

—Ah, és veritat! Una imprudència. Digui’m, però, ¿no ve mai a l’Òpera el comte de Morcerf? L’he buscat amb la mirada i no l’he vist enlloc.

—Vindrà aquest vespre.

—¿On seurà?

—A la llotja de la baronessa, em sembla.

—¿És filla d’ella l’encantadora jove que seu al costat?

—Sí.

—Doncs, el felicito.

Morcerf va somriure.

—Tornarem a parlar d’això més tard i detalladament. ¿Què me’n diu, de la música?

—¿De quina música?

—De la que acaba d’escoltar.

—Que és molt bona, tenint en compte que és obra d’un compositor humà i la canten ocells de dos peus i sense plomes, com deia Diògenes, que en pau descansi.

—Caram, estimat comte, qualsevol diria que pot escoltar al seu caprici els set cors del paradís!

—És una mica això. Quan vull sentir música admirable, vescomte, música com mai cap orella mortal n’ha escoltat de semblant, dormo.

—Doncs, aquí, ho té de meravella! Dormi, estimat comte, dormi. Van inventar l’òpera per això.

—No, no, la seva orquestra fa massa soroll. Perquè dormi de la manera que li deia, necessito calma, silenci i una certa preparació…

—Ah! ¿El famós haixix?

—Justament. Quan vulgui sentir música, vescomte, vingui a sopar a casa meva.

—Ja vaig sentir-ne quan vaig anar-hi a dinar.

—¿A Roma?

—Sí.

—Ah, era la gusla d’Haidea. Sí, la pobra exiliada es diverteix a vegades tocant cançons del seu país per a mi.

Morcerf no va insistir; el comte, per la seva banda, va callar.

Aleshores va sonar la campaneta.

—¿M’excusa? —va fer el comte, dirigint-se a la seva llotja.

—I tant!

—Doni molts records a la comtessa G***, de part del seu vampir.

—¿I a la baronessa?

—Digui-li que, si m’ho permet, tindré l’honor d’anar a presentar-li els meus respectes durant la vetllada.

Va començar el tercer acte, durant el qual, el comte de Morcerf, com havia promès, va aparèixer a la llotja de la senyora Danglars.

El comte no era un d’aquests homes que provoquen una revolució en una sala. Per tant, ningú no va adonar-se de l’arribada, tret dels qui ocupaven la llotja on va entrar.

Tanmateix Montecristo el va veure i un lleuger somriure va aflorar-li als llavis.

Quant a Haidea, quan aixecaven el teló, ja no veia res més fora de l’escenari. Com totes les persones primitives, adorava tot allò que parla a l’orella i a la vista.

El tercer acte va transcórrer com sempre: les senyoretes Noblet, Julia i Leroux van fer les seves cabrioles habituals, el príncep de Granada va ser desafiat per Robert-Mario, i, finalment, el majestuós rei que tothom coneix, agafant la filla per la mà, va fer la volta a la sala per ensenyar el seu abric de vellut. Després va caure el teló, i el públic va traslladar-se als salons de descans i als passadissos.

El comte va sortir de la llotja i va aparèixer a la de la baronessa Danglars al cap d’un instant.

La baronessa no va poder evitar un crit de sorpresa barrejada amb una certa alegria.

—Ah, vingui, senyor comte! —va exclamar—. La veritat és que tenia ganes d’afegir la meva gratitud verbal a l’agraïment escrit que vaig enviar-li.

—¿Oh, senyora, encara se’n recorda, d’aquella misèria? Jo ja l’havia oblidat.

—Sí, però el que no s’oblida, senyor comte, és que, l’endemà, va salvar la meva bona amiga, la senyora de Villefort, del perill que van fer-li córrer els mateixos cavalls.

—Per això, senyora, no mereixo el seu agraïment. Va ser Alí, el meu nubià, qui va tenir l’honor de fer a la senyora de Villefort aquell eminent servei.

—¿També va ser Alí —va preguntar el comte de Morcerf—, qui va treure el meu fill de les mans dels bandits romans?

—No, senyor comte —digué Montecristo, estrenyent la mà que el general li allargava—, no, aquesta vegada les gràcies em corresponen a mi, però vostè ja me les va donar, jo vaig acceptar-les, i, la veritat és que em fa vergonya veure’l encara tan agraït. Faci’m l’honor, doncs, senyora baronessa, de presentar-me la seva filla.

—Oh! Ja ha estat presentat, si més no de nom, perquè fa dos o tres dies que no parlem sinó de vostè. Eugénie —va dir la baronessa, girant-se cap a la filia—, el senyor comte de Montecristo.

El comte va inclinar-se, la senyoreta Danglars va fer un lleuger moviment amb el cap.

—L’acompanya una persona admirable, senyor comte —digué Eugénie—. ¿És la seva filla?

—No, senyoreta —va respondre Montecristo, estupefacte per aquella extrema ingenuïtat o per aquell sorprenent aplom—, és una pobra grega de la qual sóc tutor.

—¿I com es diu?

—Haidea.

—Una grega! —va murmurar el comte de Morcerf.

—Sí, comte —va dir la senyora Danglars—, i digui’m si va veure mai a la cort d’Alí Tebelen, a la qual va servir tan gloriosament, un vestit tan admirable com el que tenim davant els ulls.

—Ah! —va exclamar Montecristo—. ¿Va servir a Janina, senyor comte?

—Vaig ser general inspector de les tropes del paixà —va respondre Morcerf—, i la poca fortuna que tinc, no ho amago, prové de la generositat de l’il·lustre cabdill albanès.

—Mirin! —va exclamar aleshores la senyora Danglars.

—¿On? —va balbucejar Morcerf.

—Agafi’s! —va dir Montecristo.

I, envoltant el comte amb el braç, va treure junt amb ell mig cos de la llotja.

En aquell moment, Haidea, que buscava el comte amb la mirada, va veure’n la cara pàl·lida al costat de la de Morcerf.

La visió va produir en la jove l’efecte del cap de Medusa: va fer un moviment endavant com si volgués devorar-los tots dos amb la mirada, i, després, gairebé immediatament, va retrocedir mentre llançava un crit feble, que, tanmateix, van sentir les persones més pròximes i també Alí, que va obrir la porta immediatament.

—Guaita! —va dir Eugénie—. ¿Què li ha passat a la seva pupil·la, senyor comte? Jo diria que es troba malament.

—En efecte —respongué Montecristo—, però no s’espanti, senyoreta. Haidea és molt nerviosa i, per tant, molt sensible a les olors: amb un perfum que li resulti antipàtic, n’hi ha prou per provocar-li un desmai. Però porto el remei a sobre —va afegir el comte, traient-se una ampolleta de la butxaca.

I, després de saludar la baronessa i la seva filla amb una sola inclinació, va fer una última encaixada amb el comte i amb Debray, i va sortir de la llotja de la senyora Danglars.

Quan va entrar a la seva, Haidea encara estava molt pàl·lida. Així que el va veure, va agafar-li la mà.

Montecristo va notar que la noia tenia les mans humides i glaçades alhora.

—¿Amb qui parlaves allí, senyor? —va preguntar-li Haidea.

—Amb el comte de Morcerf, que va estar al servei del teu il·lustre pare i que confessa que li deu la seva fortuna.

—Ah, el miserable! —va exclamar la noia—. Ell el va vendre als turcs, i aquesta fortuna és el preu de la seva traïció. ¿No ho sabies, això, senyor?

—Havia sentit a dir alguna cosa d’aquesta història a l’Epir —va respondre Montecristo—, però n’ignoro els detalls. Vine, filla meva, tu me’ls donaràs, deu ser un assumpte curiós.

—Oh, sí, anem, anem. Em sembla que em moriria si continuava més estona davant d’aquell home.

I Haidea, aixecant-se vivament, va posar-se el barnús de caixmir blanc brodat de perles i corall, i va sortir ràpidament quan pujava el teló.

—Aquest home no fa res com els altres! —va dir la comtessa G*** a Albert, que havia tornat al seu costat—. Escolta religiosament el tercer acte de Robert i se’n va quan el quart és a punt de començar.





LV


L’alça i la baixa

Uns quants dies després d’aquesta trobada, Albert de Morcerf va anar a visitar el comte de Montecristo a la casa dels Champs-Élysées, que ja havia agafat l’aspecte de palau que el comte, gràcies a la seva immensa fortuna, donava a les seves residències, fins i tot a les més provisionals. Anava a renovar-li l’agraïment de la senyora Danglars, que ja li havia expressat en una carta signada baronessa Danglars, nascuda Herminie de Servieux.

L’acompanyava Lucien Debray, que va afegir a les paraules del seu amic uns quants compliments que, sens dubte, no eren oficials, però de l’origen dels quals el comte, gràcies a la seva perspicàcia, no podia deixar d’endevinar l’origen.

Fins i tot va semblar-li que Lucien venia a veure’l mogut per un doble sentiment de curiositat i que la meitat d’aquest sentiment emanava del carrer de la Chaussée-d’Antin. En efecte, sense por d’equivocar-se, podia suposar que la senyora Danglars, davant la impossibilitat de veure amb els seus propis ulls l’interior de la casa d’un home que regalava cavalls de trenta mil francs i que anava a l’Òpera amb una esclava grega que portava a sobre diamants per un valor d’un milió, havia encarregat informació sobre l’esmentat interior als ulls a través dels quals tenia el costum de veure.

Tanmateix, va semblar que el comte no sospitava la més mínima relació entre la visita de Lucien i la curiositat de la baronessa.

—¿Es relaciona gairebé contínuament amb el baró Danglars? —va preguntar Montecristo a Albert de Morcerf.

—Sí, senyor comte, ja sap el que li vaig dir.

—¿La cosa, doncs, va endavant?

—Més que mai —li va respondre Lucien—, és un assumpte pactat.

Lucien, considerant que aquelles paraules barrejades amb la conversa li donaven dret a mantenir-se’n al marge, va posar-se el monocle de carei i, tot mossegant el pom d’or del seu bastó, va començar a voltar per la sala, examinant armes i quadres.

—Ah! —va dir Montecristo—. Tanmateix, sentint-lo parlar, no m’havia semblat que la solució seria tan ràpida.

—¿Què vol que li digui? Les coses avancen sense que te n’adonis. Tu no penses en elles però elles pensen en tu, i, quan obres els ulls, et sorprèn el camí que han fet. El meu pare i el senyor Danglars van servir junts a Espanya, el pare a l’exèrcit, el senyor Danglars a intendència. Va ser allí on el pare, arruïnat per la revolució, i el senyor Danglars, que mai no havia tingut patrimoni, van posar els fonaments del futur: el meu pare, d’una carrera política i militar molt notable, i el senyor Danglars, de la seva admirable fortuna política i financera.

—Sí, en efecte, crec que, durant la visita que li vaig fer, el senyor Danglars va parlar-me’n —va dir Montecristo mentre mirava de cua d’ull Lucien, que fullejava un àlbum—. ¿Es bufona la senyoreta Eugénie? Em sembla recordar que es diu així.

—Molt bufona, o més aviat molt bella —va respondre Albert—, però d’una bellesa que jo no aprecio. Sóc un indigne!

—Parla com si ja en fos el marit!

—Oh! —va exclamar Albert, mirant al seu voltant per veure què feia Lucien.

—¿Sap que no em sembla entusiasmat amb aquest matrimoni? —va dir Montecristo, abaixant la veu.

—La senyoreta Danglars és massa rica per a mi —respongué Morcerf—, això m’espanta.

—Bah! Això no és cap raó! ¿Que no és ric, vostè?

—El pare té unes cinquanta mil lliures de renda, i me’n donarà potser deu mil o dotze mil quan em casaré.

—De fet és una quantitat força modesta —va dir el comte—, sobretot a París, però, en aquest món, la fortuna no ho és tot, també compten un bon nom i una alta posició social. El nom de vostè és cèlebre, la seva posició, magnífica. A més, el comte de Morcerf és un soldat, i a la gent, li agrada veure la integritat de Bayard aliada amb la pobresa de Duguesclin[83]; el desinterès és el raig de sol més bell sota el qual pot lluir una noble espasa. Jo trobo aquest matrimoni d’allò més afortunat: la senyoreta Danglars el farà ric, i vostè, a ella, l’ennoblirà!

Albert va moure el cap i va quedar-se pensarós.

—Hi ha una altra cosa.

—Li confesso que em costa d’entendre aquesta repugnància envers una noia rica i bella.

—Oh, Déu meu! —va exclamar Morcerf—. Aquesta repugnància, si de repugnància es tracta, no ve tota de la meva banda.

—¿De quina banda ve, doncs, perquè m’ha dit que el seu pare vol aquest matrimoni?

—De la de la meva mare, i ella té l’ull prudent i segur. No li fa gràcia aquesta unió, té no sé quina mena de prevenció contra els Danglars.

—Oh! —va dir el comte en un to una mica forçat—. No costa gens d’entendre. La senyora comtessa de Morcerf, que és la distinció, l’aristocràcia i la finor en persona, vacil·la una mica a tocar una mà plebea, gruixuda i aspra. És natural.

—No sé si es tracta d’això —va dir Albert—, però si sé que aquest matrimoni, si se celebra, la farà desgraciada. Ja ens havíem d’haver reunit fa sis setmanes per parlar-ne, però jo he tingut unes migranyes tan fortes…

—¿Reals? —va preguntar el comte, somrient.

—Oh, ben reals! La por, sens dubte… De manera que vam ajornar la cita un parell de mesos. No hi ha pressa, ¿comprèn? Encara no he fet els vint-i-un anys i Eugénie només en té disset. Els dos mesos, però, expiren la setmana que ve. Caldrà prendre una decisió. No es pot imaginar, benvolgut comte, el meu atabalament… Ah, quina sort té de ser lliure!

—Doncs, sigui lliure també vostè. ¿Qui l’hi impedeix, pregunto?

—Oh! Si no em caso amb la senyoreta Danglars, el meu pare tindrà una gran decepció!

—Casi-s’hi, doncs —va dir el comte amb un singular arronsament d’espatlles.

—Sí —digué Morcerf—, però, per a la mare, no serà una decepció sinó un dolor.

—Aleshores, no s’hi casi.

—Miraré, provaré. Vostè m’aconsellarà, ¿oi?, i, si li és possible, em traurà d’aquest mal pas. Oh, per no causar-li dolor a la meva excel·lent mare, crec que em barallaria amb el comte!

Montecristo va girar-se, semblava emocionat.

—Eh! —va dir a Debray, assegut en una profunda butaca a l’altra punta del saló, amb un llapis a la mà dreta i una llibreta a l’esquerra—. ¿Què fa? ¿Un croquis del quadre de Poussin?

—¿Jo? Oh, m’agrada massa la pintura per fer una cosa així! Faig una cosa absolutament oposada a la pintura: números.

—¿Números?

—Sí. Calculo, i això afecta indirectament el vescomte de Morcerf, el que la firma Danglars ha guanyat amb l’última alça d’Haití. La cotització ha pujat de dos-cents sis a quatre-cents nou en tres dies, i el prudent banquer havia comprat molt a dos-cents sis. Deu haver guanyat tres-centes mil lliures.

—No és la seva millor jugada —digué Morcerf—. ¿No ha guanyat un milió aquest any amb els bons d’Espanya?

—Escolti, estimat —va dir Lucien—, aquí té el comte de Montecristo, que li dirà, com els italians:

Denaro e santità,

metà della metà.[84]



I encara tiro llarg. Per tant, quan em conten segons quines histories, arronso les espatlles.

—¿Però, parlava d’Haití, no? —va preguntar Montecristo.

—Oh! Haití és una altra cosa. Haití és l’ecarté[85] de l’agiotatge francès. Et pot agradar la bouillotte, pots estimar el whist, tornar-te boig pel boston, i, tanmateix, cansar-te’n de tots. Però sempre tornes a l’ecarté, és molt agradable. Així, el senyor Danglars va vendre ahir a quatre-cents sis i va embutxacar-se tres-cents mil francs; si hagués esperat a avui, la cotització ha tornat a caure, a dos-cents cinc, de manera que, en lloc de guanyar tres-cents mil francs, n’hauria perdut vint mil o vint-i-cinc mil.

—¿I per què la cotització ha tornat a caure de quatre-cents nou a dos-cents cinc? —va preguntar Montecristo—. Els demano perdó, sóc un ignorant pel que fa a les intrigues de la borsa.

—Perquè les notícies se succeeixen i no s’assemblen gens ni mica —va respondre Albert, rient.

—Ah, diable! —va exclamar el comte—. El senyor Danglars juga a guanyar o a perdre tres-cents mil franc en un dia! ¿És, doncs, immensament ric?

—No juga ell sinó la senyora Danglars; ella és veritablement intrèpida.

—Però, vostè, Lucien, que és assenyat i coneix la poca estabilitat de les notícies, perquè n’és la font, l’hi hauria d’impedir —va dir Morcerf amb un somriure.

—¿I com vol que m’ho faci si el seu marit no se’n surt? —va preguntar Lucien—. Ja coneix el caràcter de la baronessa, ningú té influència sobre ella, fa absolutament el que vol.

—Oh, jo si em trobés en el lloc de vostè! —va exclamar Albert.

—¿Què faria?

—La curaria i faria un favor al futur gendre!

—¿I com?

—Ah, redéu, és ben fàcil! Li donaria una lliçó.

—Sí. La posició de secretari del ministre, li dóna, a vostè, una gran autoritat pel que fa a les notícies. Tan bon punt obre la boca, els agents de canvi estenografien a tota velocitat el que diu. Faci-li perdre un centenar de milers de francs l’un darrere l’altre, i això la tornarà prudent.

—No ho entenc —va balbucejar Lucien.

—Tanmateix, és clar com l’aigua —va respondre el jove amb una ingenuïtat que no tenia res d’afectada—. Un bon matí, anunciï-li alguna cosa inusitada, una novetat telegràfica que només pugui saber vostè. Que, ahir, van veure Enric IV a ca Gabrielle; això farà pujar les cotitzacions, la baronessa farà una jugada de borsa basant-se en això i perdrà quan, l’endemà, Beauchamp escriurà al seu diari:

«Les persones ben informades s’equivoquen quan asseguren que el rei Enric IV va ser vist abans d’ahir a ca Gabrielle, aquest fet és completament inexacte; el rei Enric IV no s’ha mogut del pont Neuf».

Lucien va riure sense ganes. Montecristo, malgrat que indiferent en aparença, no s’havia perdut ni una paraula de la conversa i la seva mirada penetrant havia cregut llegir fins i tot un secret en l’atabalament del secretari particular.

El resultat d’aquest atabalament, que Albert no havia captat en absolut, va ser que Lucien va escurçar la visita. Evidentment, se sentia incòmode. Mentre l’acompanyava fins a la porta, el comte va dir-li unes paraules en veu baixa, a les quals va respondre:

—Amb molt de gust, senyor comte, accepto.

Montecristo va tornar al costat del jove Morcerf.

—¿No li sembla, pensant-ho bé —li va dir—, que s’ha equivocat parlant així de la seva sogra davant del senyor Debray?

—Miri, comte, si us plau, no l’anomeni sogra abans d’hora.

—¿La comtessa és, realment, tan contrària a la boda com vostè diu?

—Tant que la baronessa ve rarament a casa nostra i la meva mare només ha estat, em sembla, un parell de vegades en tota la seva vida a casa de la senyora Danglars.

—Això fa, doncs, que m’atreveixi a parlar-li amb absoluta sinceritat: el senyor Danglars és el meu banquer, el senyor de Villefort m’ha omplert d’atencions en agraïment pel favor que un atzar afortunat em va permetre fer-li. Sota tot això, endevino una allau de sopars i reunions. Ara bé, perquè no sembli que vull fer-me l’important, i fins i tot, si vostè vol, per tenir el mèrit de prendre la iniciativa, he pensat reunir a la meva casa de camp d’Auteuil, el senyor i la senyora Danglars, i el senyor i la senyora de Villefort. ¿Si l’invito, a vostè, al sopar, junt amb el comte i la comtessa de Morcerf, no tindrà tot plegat l’aspecte d’una mena de cita matrimonial, o almenys la senyora comtessa de Morcerf no ho veurà així, sobretot si el senyor baró de Danglars em fa l’honor de portar la filla? La mare de vostè m’agafarà mania i no vull de cap manera que això passi; al contrari, i digui-li sempre que se li presenti l’ocasió, vull que ella tingui una bona opinió de mi.

—A fe meva, comte —va dir Morcerf—, li agraeixo que em parli amb aquesta franquesa, i accepto l’exclusió que em proposa. Pel que fa a l’opinió que la mare té de vostè, ja no pot ser millor.

—¿Ho creu així? —va dir Montecristo amb interès.

—Sí, n’estic segur. Quan vostè se’n va anar, l’altre dia, vam estar-ne parlant una hora. I ara torno al que dèiem. Doncs, bé, si la mare s’assabentava d’aquesta atenció de part de vostè, i m’arriscaré a explicar-l’hi, estic segur que l’hi agrairia molt. També és cert que, per la seva banda, el pare es posaria furiós.

El comte va esclafir de riure.

—Doncs, bé, ja l’he avisat. Em sembla, però, que el seu pare no serà l’únic a posar-se furiós: el senyor i la senyora Danglars em consideraran un home molt mal educat. Saben que vostè i jo tenim una certa intimitat, que vostè és fins i tot la meva relació més antiga a París, i no el trobaran a casa meva i em preguntaran per què no l’he invitat. Pensi almenys a proveir-se d’un compromís anterior amb una certa aparença de versemblança i faci-me’l saber amb una nota. Com sap, amb els banquers l’únic que val són els documents escrits.

—Faré una cosa millor, senyor comte —va dir Albert—. La mare vol anar a respirar l’aire del mar. ¿Quin dia serà el sopar?

—Dissabte.

—Avui és dimarts. Sortirem demà a la tarda; l’endemà al matí, serem a Le Tréport. ¿Sap, senyor comte, que resulta encantador per la seva part que faciliti així les coses a la gent?

—¿Jo? Realment, em sobrevalora. Vull ser agradable, això és tot.

—¿Quan ha enviat les invitacions?

—Avui mateix.

—Bé. Me’n vaig corrents a casa del senyor Danglars i li dic que la mare i jo abandonem París demà. No l’he vist, a vostè, i, per tant, no sé res del sopar.

—No sigui boig! El senyor Debray acaba de veure’l a casa meva!

—Ah, és veritat!

—Digui-li que ens hem vist aquí, que jo l’he invitat sense cerimònia i que vostè m’ha respost d’allò més ingènuament que no podia ser el meu convidat perquè se n’anava a Le Tréport.

—Molt bé, ho farem així. ¿Vindrà, però, a veure la mare abans de demà?

—Abans de demà, és difícil. A més, em presentaria enmig dels preparatius de viatge.

—Faci una cosa millor: passarà de ser un home encantador a ser un home adorable.

—¿Què cal que faci per arribar a tanta sublimitat?

—¿Què cal que faci?

—Pregunto.

—Avui, és lliure com el vent: vingui a sopar amb mi. Serem en petit comitè: només vostè, la mare i jo. L’altre dia, amb prou feines va veure la mare; avui, la contemplarà de prop. Es una dona molt notable. Només em sap greu una cosa: que no n’hi hagi cap de semblant amb vint anys menys. Aviat hi hauria, l’hi juro, una comtessa i una vescomtessa de Morcerf. Quant al pare, no el trobarà. Aquest vespre està de comissió i sopa amb el gran referendari. Vingui, parlarem de viatges. Vostè, que ha vist tot el món, ens contarà les seves aventures, ens explicarà la història de la bella grega que l’acompanyava l’altra nit a l’Òpera, a qui anomena la seva esclava però tracta com a una princesa. Parlarem italià i espanyol. Va, accepti, la mare l’hi agrairà.

—Mil gràcies —va respondre el comte—, la invitació és d’allò més amable i em sap molt greu no poder acceptar-la. No estic tan lliure com es pensa. Al contrari, tinc una cita de gran importància.

—Ah, vagi amb compte. Fa un instant, amb el tema dels sopars, acaba d’ensenyar-me la manera de desempallegar-se d’una cosa desagradable. Em cal, doncs, una prova. Sortosament, no sóc un banquer com el senyor Danglars, però, l’aviso, sóc tan incrèdul com ell.

—L’hi donaré —va dir el comte.

Va tocar la campaneta.

—Hum! —va exclamar Morcerf—. És la segona vegada que refusa sopar amb la mare. Això és un partit pres, comte.

Montecristo va estremir-se.

—Oh, no ho cregui. D’altra banda, ja arriba la meva prova.

Baptistin va entrar i va quedar-se dret a la porta, esperant.

—¿No m’havien avisat que vostè vindria a visitar-me, oi?

—Caram! És vostè un home tan extraordinari que no em respondria.

—Almenys no podia endevinar que m’invitaria a sopar.

—Oh! Això és probable.

—Doncs, bé, escolti, Baptistin: ¿què li he dit aquest matí quan l’he cridat al meu despatx?

—Que fes tancar la porta del senyor comte així que toquessin les cinc —va respondre el criat.

—¿Després?

—Oh, senyor comte…! —va exclamar Albert.

—No, no! Vull desempallegar-me absolutament de la reputació misteriosa que m’ha creat, estimat vescomte. És massa difícil representar contínuament el paper de Manfred. Vull viure en una casa de vidre. Després… Continuï, Baptistin.

—I rebre només el major Bartolomeo Cavalcanti i el seu fill.

—Ho sent, el major Bartolomeo Cavalcanti, membre d’una de les més antigues famílies de la noblesa d’Itàlia, de la qual Dante es va prendre la feina de ser el d’Hozier…,[86] com vostè recorda o no, al cant X de L’Infern. A més, ve amb el seu fill, un noi encantador de l’edat, més o menys, de vostè i amb el mateix títol, vescomte, i que debuta a la societat parisenca amb els milions del pare. El major em porta aquest vespre el seu fill Andrea, el contino[87], com en diem a Itàlia. Me’l confia. Si té qualitats, li donaré una empenta. ¿Vostè m’ajudarà, oi?

—Sens dubte! ¿És, doncs, un vell amic, el major Cavalcanti? —va preguntar Albert.

—De cap manera. És un senyor molt digne, molt educat, molt modest, molt discret, com n’hi ha molts, a Itàlia. Descendents força eclipsats de les velles famílies. Vaig veure’l diverses vegades a Florència, a Bolonya, a Lucca, i va avisar-me de la seva arribada. Les coneixences de viatge són exigents: et reclamen pertot arreu l’amistat que vas demostrar-los un cop per atzar. Com si l’home civilitzat, que sap viure una hora amb qualsevol persona, no tingués les seves reserves mentals! Aquest bon major Cavalcanti vol tornar a veure Paris, que només va conèixer de passada sota l’imperi, mentre anava a glaçar-se a Moscou. Li oferiré un bon dinar i ell em deixarà el fill. Li prometré que vetllaré per ell, però li deixaré fer totes les bogeries que vulgui. Així estarem en paus.

—Meravellós! —va exclamar Albert—. Ja veig que és un mentor magnífic. Adéu, doncs, nosaltres tornarem diumenge. A propòsit, he rebut notícies de Franz.

—¿Ah, sí? ¿Continua passant-s’ho bé a Itàlia?

—Em sembla que sí. Tanmateix, el troba a faltar, comte. Diu que vostè era el sol de Roma i que, sense la seva presència, el temps sempre és gris. No sé si no arribarà a dir que hi plou!

—¿Ha canviat, doncs, d’opinió sobre mi, el seu amic Franz?

—Al contrari, persisteix a considerar-lo d’allò més fantàstic. Per això l’enyora.

—Quin jove tan encantador! —digué Montecristo—. Vaig sentir una viva simpatia per ell el primer vespre que el vaig veure buscant un sopar qualsevol i va acceptar el meu. Em sembla que és el fill del general d’Épinay, ¿oi?

—Exacte.

—¿El mateix que va ser assassinat miserablement l’any 1815?

—Pels bonapartistes.

—Això! A fe meva que l’estimo! ¿No hi ha també projectes matrimonials pel que fa a ell?

—Sí, ha de casar-se amb la senyoreta de Villefort.

—¿De debò?

—Com jo he de casar-me amb la senyoreta Danglars —va dir Albert, rient.

—¿Se’n riu?

—Sí.

—¿Per què?

—Perquè em sembla endevinar en aquella banda la mateixa simpatia pel matrimoni que hi ha entre la senyoreta Danglars i jo. Realment, benvolgut comte, parlem de dones com les dones parlen d’homes. És imperdonable!

Albert va aixecar-se.

—¿Se’n va?

—Bona pregunta! Fa dues hores que li faig la guitza i encara té la cortesia de preguntar-me si me’n vaig! Realment, comte, és l’home més educat del món! I que ben ensenyats té els criats, sobretot el senyor Baptistin! Mai no he aconseguit tenir-ne un així. Els meus semblen prendre per model els del Théâtre-Français, que, precisament perquè només han de dir una cosa, van a dir-la sempre a la bateria. Per tant, si acomiada el senyor Baptistin, li demano la preferència.

—D’acord, vescomte.

—Esperi, això no és tot: presenti els meus respectes a l’home de Lucca, el senyor Cavalcanti dels Cavalcanti. I, si, per casualitat, vol col·locar el fill, busqui-li una dona molt rica, molt noble, almenys de part de mare, i molt baronessa de part de pare. Jo l’ajudaré.

—Oh, oh! —va exclamar Montecristo—. ¿De debò estem així?

—Sí.

—A fe meva, no es pot dir mai d’aquesta aigua no en beuré.

—Ah, comte, quin favor em faria! L’estimaria cent vegades més si, gràcies a vostè, continuava solter encara que només fos durant deu anys més.

—Tot és possible —va respondre seriosament Montecristo.

I, acomiadant-se d’Albert, va entrar a la casa i va tocar tres cops el timbre.

Bertuccio va aparèixer.

—Senyor Bertuccio, sàpiga que aquest dissabte rebré gent a la casa d’Auteuil.

Bertuccio es va estremir lleugerament.

—Bé, senyor.

—El necessito perquè tot estigui preparat com cal —va continuar el comte—. Aquella casa és molt bonica, o almenys pot ser-ho.

—Caldria canviar-ho tot, senyor comte, perquè l’empaperat ha envellit.

—Canviï-ho tot, doncs, tret del dormitori de domàs vermell. Deixi’l exactament igual.

Bertuccio va inclinar-se.

—No toqui tampoc el jardí. Al pati, però, faci-hi el que vulgui; fins i tot m’agradarà que no se’l pugui reconèixer.

—Faré tot el possible perquè el senyor comte quedi content. Tanmateix, em quedaria més tranquil si el senyor comte em digués quines són les seves intencions pel que fa al sopar.

—Realment, estimat Bertuccio, d’ençà que és a París, el trobo desconcertat, poruc. ¿Que no em coneix?

—¿Podria dir-me, almenys, excel·lència, qui rep?

—Encara no ho sé, i vostè tampoc no té cap necessitat de saber-ho. Lucul·le[88] sopa a casa de Lucul·le, això és tot.

Bertuccio va fer una inclinació i va sortir.





LVI


El major Cavalcanti

Ni el comte ni Baptistin havien mentit en anunciar a Morcerf la visita del noble de Lucca, que havia servit de pretext a Montecristo per refusar el sopar que el jove li havia ofert.

Acabaven de tocar les set, i el senyor Bertuccio, d’acord amb l’ordre rebuda, feia dues hores que se n’havia anat a Auteuil, quan un fiacre va aturar-se a la porta del palau i va semblar fugir, d’allò més avergonyit, tan aviat com va deixar al costat del reixat un home d’uns cinquanta-dos anys, vestit amb un redingot verd amb alamares negres, un model, pel que sembla, immortal a Europa. Uns amples pantalons blaus, unes botes encara prou netes per bé que d’un enxarolatge incert i de soles un pèl massa gruixudes, guants de camussa, barret semblant al d’un gendarme, i un coll negre amb vora blanca, que, si el propietari no l’hagués portat per la seva plena voluntat, hauria semblat un dogal, completaven la pintoresca indumentària amb què va presentar-se el personatge que va trucar al reixat, preguntant si aquell era el número 30 de l’avinguda dels Champs-Élysées, on vivia el senyor comte de Montecristo, i que, davant la resposta afirmativa del conserge, va entrar, va tancar la porta darrere seu i va dirigir-se a l’escalinata.

El cap petit i angulós de l’home, els cabells canuts i el bigoti poblat i gris, van fer que Baptistin, que tenia la descripció exacta del visitant i que l’esperava al vestíbul, el reconegués. De manera que, amb prou feines va pronunciar el seu nom davant l’intel·ligent servidor, Montecristo va ser avisat de la seva arribada.

Van fer passar l’estranger al saló més senzill. El comte l’hi esperava i el va anar a rebre amb cara riallera.

—Ah, benvolgut senyor, sigui benvingut! L’esperava.

—¿De veritat? —va fer el de Lucca—. ¿M’esperava, excel·lència?

—Sí, m’havien avisat de la seva arribada avui a les set.

—¿De la meva arribada? ¿Estava, doncs, previngut?

—Perfectament.

—Ah, millor! Temia, ho confesso, que haguessin oblidat aquesta petita precaució.

—¿Quina?

—Avisar-lo.

—Oh, no!

—¿Tanmateix, està segur que no s’equivoca?

—Segur.

—¿Sóc jo la persona que esperava avui a les set, excel·lència?

—Ja ho crec. D’altra banda, verifiquem-ho.

—Oh, si m’esperava, no val la pena!

—I tant, i tant! —va fer el comte.

El de Lucca va semblar una mica inquiet.

—A veure, ¿no és vostè el senyor marquès Bartolomeo Cavalcanti?

—Bartolomeo Cavalcanti —va repetir el de Lucca, content—. Exacte.

—¿Ex-major al servei d’Àustria?

—¿Era major jo? —va preguntar tímidament el vell militar.

—Sí, major —va respondre Montecristo—. És el nom que donen a França al grau que vostè tenia a Itàlia.

—Bé —va dir el de Lucca—, jo no demano res més, comprengui’m…

—D’altra banda, no ha vingut aquí per iniciativa pròpia —va continuar Montecristo.

—Oh, no!

—Me l’envia algú.

—Sí!

—¿L’excel·lent mossèn Busoni?

—Això! —va exclamar el major, content.

—¿Porta una carta?

—Aquí la té.

—Caram, home, ja ho veu. Doni’m.

I Montecristo va agafar la carta, la va obrir, va llegir-la. El major mirava el comte fent uns ulls com unes taronges. Observava també amb curiositat tots els detalls de la sala, però tornava invariablement al propietari.

—És ben bé això…, aquest estimat mossèn… —va dir Montecristo tot llegint—, «el major Cavalcanti, un digne patrici de Lucca, descendent dels Cavalcanti de Florència, que gaudeix d’una fortuna que li proporciona mig milió de renda».

Montecristo va alçar els ulls del paper i va saludar.

—Mig milió! Ostres, benvolgut senyor Cavalcanti!

—¿Hi posa mig milió?

—Amb totes les lletres, i deu ser així perquè mossèn Busoni és l’home que coneix millor totes les grans fortunes d’Europa.

—Bé, doncs, posem-hi mig milió —va dir el de Lucca—, però, paraula d’honor, no em semblava que fos tant.

—Perquè té un administrador que li roba, benvolgut senyor Cavalcanti. ¿Què vol fer-hi? Cal passar per l’adreçador!

—Vostè acaba d’obrir-me els ulls —va dir greument el de Lucca—, trauré de casa aquest pocavergonya.

Montecristo va continuar llegint:

—«Al qual només li faltava una cosa per ser feliç».

—Oh, Déu meu, sí, només una! —va fer el de Lucca, amb un sospir.

—«Retrobar un fill adorat».

—Un fill adorat!

—«Robat de menut, bé per un enemic de la seva noble família, bé per uns gitanos».

—A l’edat de cinc anys, senyor! —va dir el de Lucca, amb un profund sospir i mirant al cel.

—Pobre pare —va dir Montecristo.

I va continuar:

—«Li torno l’esperança, li torno la vida, senyor comte, anunciant-li que vostè li pot fer retrobar aquest fill, que ell busca en va des de fa quinze anys».

El de Lucca va mirar Montecristo amb una indefinible expressió d’inquietud.

—Puc fer-ho —va respondre Montecristo.

El major va dreçar-se.

—Ah, ah! ¿Aleshores la carta era veritat de punta a punta?

—¿Ho havia dubtat, senyor Bartolomeo?

—No, mai! I ara! Un home greu, revestit d’una dignitat religiosa com mossèn Busoni, mai no s’hauria permès una broma semblant. Però no ho ha llegit tot, excel·lència.

—Ah, és veritat! —va dir Montecristo—, hi ha un post scriptum.

—Sí —va repetir de Lucca—, sí… hi… ha… un… post scriptum.

—«Per no haver de causar al major Cavalcanti la molèstia de moure els seus fons del seu banc, li envio una lletra de dos mil francs per a les despeses de viatge i un crèdit a càrrec de vostè de quaranta-vuit mil francs els quals em deu».

El major seguia la lectura del post scriptum amb una visible ansietat.

—Bé —va limitar-se a dir el comte.

—Ha dit que bé —va murmurar el de Lucca, i va continuar en veu alta—: Així… senyor…

—¿Així…? —va preguntar Montecristo.

—Així, el post scriptum…

—¿Què passa amb el post scriptum?

—¿L’acull tan favorablement com la resta de la carta?

—Certament. Entre mossèn Busoni i jo, no hi ha problemes de diners. No sé si li dec exactament quaranta-vuit mil lliures, però, entre nosaltres, no hi ve d’uns quants bitllets de banc. ¿Donava, doncs, molta importància al post scriptum, benvolgut senyor Cavalcanti?

—Li confessaré que, confiant plenament en la signatura de mossèn Busoni, jo no m’havia proveït d’altres fons; de manera que, si m’hagués fallat aquest recurs, m’hauria trobat en una situació difícil a París.

—¿És que un home com vostè pot trobar-se en una situació difícil en alguna banda? Au, va!

—Caram! Sense conèixer ningú… —va dir el de Lucca.

—A vostè, però, el coneixen.

—Sí, em coneixen, de manera que…

—Acabi, benvolgut senyor Cavalcanti!

—¿Em donarà aquestes quaranta-vuit mil lliures?

—Així que me les demani.

El major girava els ulls en blanc.

—Però, segui, home —va dir Montecristo—; no sé què em faig, de veritat… El tinc dret fa un quart d’hora.

—No s’hi amoïni.

El major va acostar una butaca i va seure.

—Vol prendre alguna cosa: un got de xerès, de porto, de vi d’Alacant?

—De vi d’Alacant, si no li fa res, és el meu vi predilecte.

—En tinc d’excel·lent. Amb un bescuit, ¿oi?

—Amb un bescuit, si insisteix.

Montecristo va tocar el timbre, Baptistin va aparèixer.

El comte va acostar-s’hi.

—¿I bé…? —va preguntar en veu molt baixa.

—El jove és aquí —va respondre l’ajudant de cambra en el mateix to.

—Bé, ¿on l’ha fet entrar?

—Al saló blau, com havia ordenat, excel·lència.

—Fantàstic. Porti vi d’Alacant i bescuits.

Baptistin va sortir.

—Realment —va dir el de Lucca—, em sento atabalat per les molèsties que li causo.

—De cap manera!

Baptistin va tornar amb els gots, el vi i els bescuits.

El comte va omplir un got i va abocar en el segon només unes gotes del robí líquid que contenia l’ampolla, completament coberta per les teranyines i la resta de senyals que indiquen la vellesa d’un vi amb més seguretat que no pas les arrugues l’edat d’un home.

El major no es va confondre de got: va agafar el ple i un bescuit.

El comte va ordenar a Baptistin que deixés la safata a l’abast de l’hoste, que va començar tastant el vi, va fer una ganyota de satisfacció i va sucar-hi delicadament el bescuit.

—¿De manera, senyor —va preguntar Montecristo—, que vivia a Lucca, era ric i noble, gaudia de la consideració general i tenia tot allò que pot fer feliç un home?

—Tot, excel·lència —va respondre el major mentre s’empassava el bescuit—, absolutament tot.

—¿I només li faltava una cosa, a la seva felicitat?

—Només una —digué el de Lucca.

—¿Trobar el fill?

—Ah! —va fer el major, agafant un altre bescuit—. També ho trobava molt a faltar, això!

El digne visitant va mirar al cel i va fer un esforç per sospirar.

—Ara, benvolgut senyor Cavalcanti —va dir Montecristo—, a veure: ¿quina història és aquesta del fill tan enyorat? Perquè m’havien dit que vostè és solter.

—Tothom se la creia, senyor, i fins i tot jo mateix…

—Sí —va continuar Montecristo—, i fins i tot vostè mateix havia acreditat el rumor. Un pecat de joventut que volia amagar als ulls de tothom.

El de Lucca va dreçar-se, va adoptar el seu aspecte més tranquil i més digne al mateix temps que abaixava modestament els ulls, bé per assegurar la seva actitud, bé per estimular la imaginació, tot mirant el comte, el somriure estereotipat del qual continuava mostrant la mateixa curiositat benèvola.

—Sí, senyor, volia amagar aquella falta als ulls de tothom.

—No pas per vostè —va dir Montecristo—, perquè un home es troba per sobre d’aquestes coses.

—Oh, no! No pas per mi, certament —digué el major amb un somriure i movent el cap.

—Sinó per la mare —va dir el comte.

—Per la mare! —va exclamar el de Lucca, agafant un tercer bescuit—. Per la seva pobra mare!

—Begui, benvolgut senyor Cavalcanti —digué Montecristo, servint al de Lucca un segon got de vi d’Alacant—. L’emoció el sufoca.

—Per la seva pobra mare! —va murmurar l’altre, fent un esforç per veure si el poder de la voluntat, actuant sobre la glàndula lacrimal, podia humitejar-li els ulls amb una falsa llàgrima.

—Em sembla que pertanyia a una de les principals famílies d’Itàlia, ¿oi?

—Als patricis de Fiesole, senyor comte, patricis de Fiesole!

—¿Com es deia?

—¿Vol saber-ne el nom?

—Oh, Déu meu, no cal que me’l digui, ja el sé!

—El senyor comte ho sap tot —digué el de Lucca, inclinant-se.

—¿Oliva Corsinari, no?

—Oliva Corsinari!

—¿Marquesa?

—Marquesa!

—I vostè va acabar casant-s’hi malgrat l’oposició familiar.

—Déu meu, sí, vaig acabar fent-ho.

—¿Porta a sobre els papers absolutament en regla?

—¿Quins papers? —va preguntar el de Lucca.

—Doncs, l’acta de casament amb Oliva Corsinari i la partida de naixement de la criatura.

—¿La partida de naixement de la criatura?

—La partida de naixement d’Andrea Cavalcanti, del seu fill. ¿No es diu Andrea?

—Em sembla que sí.

—¿Què vol dir que li sembla?

—Caram, no m’atreveixo a afirmar-ho! Fa tant de temps que el vaig perdre…

—És natural —va dir Montecristo—. En fi, ¿té els papers?

—Senyor comte, em sap greu anunciar-li que, com que ningú va avisar-me que els portés, m’he descuidat d’agafar-los.

—Ah, diable! —va fer Montecristo.

—¿Eren, doncs, absolutament necessaris?

—Indispensables.

El de Lucca va gratar-se el front.

—Ah, per Bacco —va exclamar—. Indispensables!

—De segur. Imagini’s que hi hagués algun dubte aquí sobre la validesa del matrimoni o la legitimitat del fill!

—És natural —va respondre el de Lucca—, podria haver-hi algun dubte.

—Seria incòmode per al jove.

—Seria fatal.

—I això li podria fer perdre algun matrimoni magnífic.

—Oh, peccato!

—A França, sap, la gent és severa. No n’hi ha prou d’anar, com a Itàlia, a veure un sacerdot i dir-li: Ens estimem, casi’ns. A França, hi ha matrimoni civil, i, per casar-se, cal documents que constatin la identitat.

—Quina desgràcia, no tinc aquests papers.

—Per sort, jo sí —va dir Montecristo.

—¿Vostè?

—Sí.

—¿Els té?

—Els tinc.

—Ah, caram! —va exclamar el de Lucca, que, en veure fallit l’objectiu del viatge per la manca dels papers, temia que l’oblit provoqués alguna dificultat pel que feia a les quaranta-vuit mil lliures—. Ah, caram, quina sort! Sí, una sort que no m’hauria imaginat.

—Redéu, ja m’ho crec, no penses mai en tot. Per sort, mossèn Busoni va fer-ho per vostè.

—¿Es veu amb el mossèn?

—És un home caut.

—Un home admirable —digué el de Lucca—. ¿I els hi ha enviat?

—Miri’ls.

El de Lucca va ajuntar les mans en signe d’admiració.

—Vostè va casar-se amb Oliva Corsinari a l’església de Santo Paolo de Montecatini; aquí té el certificat del capellà.

—Sí, caram, aquí el tenim! —va dir el major, mirant-se’l amb sorpresa.

—I aquí té la partida de baptisme d’Andrea Cavalcanti, lliurada pel rector de Saravezza.

—Tot en regla —va dir el major.

—Aleshores agafi aquests papers, que jo no necessito per a res, i doni’ls al seu fill, que els guardarà amb cura.

—Ja ho crec! Si els perdia…

—¿Què passaria si els perdia?

—Doncs, bé —va replicar el de Lucca—, ens veuríem obligats a escriure allà baix i costaria molt de temps obtenir-ne uns altres.

—En efecte, resultaria difícil.

—Gairebé impossible.

—Suposo que s’adona del valor d’aquests papers —digué Montecristo.

—Els considero impagables.

—Ara —va dir el comte—, pel que fa a la mare del jove…

—Pel que fa a la mare del jove —va repetir el major amb inquietud.

—Quant a la marquesa Corsinari…

—Déu meu! —va exclamar el de Lucca, que semblava trobar una dificultat a cada passa—. ¿La necessitarem?

—No, senyor —li va respondre Montecristo—. D’altra banda, ella va…

—Sí, sí —va dir el major—, ella va…

—Retre el deute a la natura…

—Ai, sí! —va dir ràpidament el de Lucca.

—Ho he sabut —digué Montecristo—, va morir fa deu anys.

—I jo encara en ploro la mort, senyor —va dir el major, traient-se de la butxaca un mocador de quadres per eixugar-se primer l’ull esquerre i després el dret.

—¿Què vol fer-hi? —va dir Montecristo—. Tots som mortals. Suposo que ara s’adona, benvolgut senyor Cavalcanti, que no cal que se sàpiga a França que vostè ha estat separat del fill des de fa quinze anys. Aquí, no estan de moda aquestes històries de gitanos que roben criatures. Va enviar-lo a un col·legi de província perquè l’eduquessin i ara vol que acabi la seva formació a la societat parisenca. Per aquesta raó, vostè va abandonar Viareggio, on vivia d’ençà de la mort de la seva dona. Amb això, n’hi haurà prou.

—¿Vostè ho creu?

—Certament.

—Aleshores, molt bé.

—Si algú s’assabentava d’alguna cosa sobre la separació…

—Ah, sí! ¿Què he de dir?

—Que un preceptor infidel, venut als enemics de la família…

—¿Als Corsinari?

—És clar… havia segrestat la criatura perquè el cognom de vostè s’extingís.

—És lògic, perquè és fill únic.

—Doncs, bé, ara que tot està planejat, que els records de vostè, que han quedat com nous, no el trairan, deu haver endevinat que li preparo una sorpresa.

—¿Agradable? —va preguntar el de Lucca.

—Ah! —va exclamar Montecristo—. Ja veig que és més fàcil enganyar la vista que el cor d’un pare.

—Hum! —va fer el major.

—¿Li han fet alguna revelació indiscreta o més aviat ha endevinat que ell es trobava aquí?

—¿Qui?

—El seu fill, el seu Andrea.

—Ho he endevinat —va respondre el de Lucca amb tota la flegma del món—. ¿De manera que es troba aquí?

—Aquí mateix. Quan l’ajudant de cambra ha entrat fa un moment, m’ha avisat de la seva arribada.

—Ah, molt bé! Ah, molt bé! —va fer el major, prement-se a cada exclamació les alamares del redingot.

—Benvolgut senyor —va dir Montecristo—, comprenc la seva emoció, cal donar-li temps per refer-se. També vull preparar el jove per a una entrevista tan desitjada, perquè m’imagino que està tan impacient com vostè.

—M’ho imagino —digué Cavalcanti.

—Doncs, bé, d’aquí a un quart d’hora escàs, serem amb vostè.

—¿Me’l portarà, doncs? ¿La seva bondat arriba a l’extrem de presentar-me’l vostè mateix?

—No, no vull interposar-me de cap manera entre pare i fill. Estaran sols, major. Estigui, però, tranquil. Fins i tot en el cas que la veu de la sang es quedés muda, vostè no s’equivocarà: ell entrarà per aquesta porta. És un jove eixerit, ros, potser una mica massa, de maneres molt agradables. Ja ho veurà.

—A propòsit —va dir el major—, ja sap que només portava a sobre els dos mil francs que el bon mossèn Busoni va fer-me donar. He fet el viatge amb aquests diners, i…

—I en necessita… És d’allò més natural, benvolgut senyor Cavalcanti. Aquí té vuit bitllets de mil francs a compte.

Els ulls del major van brillar com carboncles.

—Ara li dec quaranta mil francs —digué Montecristo.

—¿Vol un rebut, excel·lència? —va preguntar el major mentre es ficava els bitllets a la butxaca interior del redingot.

—¿Per a què?

—Per passar comptes amb mossèn Busoni!

—Bé, ja em donarà un rebut pel total quan cobri els quaranta mil francs últims. Entre persones honrades, aquestes precaucions són inútils.

—Ah, és clar, entre persones honrades, és veritat.

—Ara, marquès, una última cosa.

—Digui.

—¿Em permet una petita recomanació, oi?

—¿Què diu? L’hi demano!

—No estaria malament que es desprengués d’aquest redingot.

—¿Sí? —va dir el major, mirant-se la peça amb una certa complaença.

—Sí. Això encara es porta a Viareggio, però, a París, fa molt de temps que aquesta peça, per elegant que sigui, va passar de moda.

—És una llàstima! —digué el de Lucca.

—Oh, si vol, pot emportar-se-la quan se’n torni.

—¿Què em posaré, però?

—Els que trobarà a les seves maletes.

—¿Què vol dir a les meves maletes? Només porto un maletí.

—Amb vostè, és clar. ¿Per què anar carregat? D’altra banda, a un vell soldat, li agrada anar lleuger d’equipatge.

—Precisament per això…

—Com que vostè, però, és un home previngut, va enviar les maletes per endavant. Van arribar ahir a l’Hotel dels Prínceps, al carrer Richelieu. Allí va reservar allotjament.

—¿Aleshores, en aquestes maletes…?

—M’imagino que va tenir la precaució de fer-hi posar pel seu ajudant de cambra tot el que necessita: roba civil, uniformes. En les grans ocasions, es posarà l’uniforme, això queda bé. No s’oblidi de les condecoracions. A França, encara se’n fumen, però les porten sempre.

—Molt bé! Molt bé! Molt bé! —va exclamar el major, que anava de sorpresa en sorpresa.

—I ara que el seu cor ja es troba preparat per suportar sensacions massa fortes, benvolgut senyor Cavalcanti, prepari’s per veure de nou el seu fill Andrea.

I fent una salutació encantadora al de Lucca en èxtasi, Montecristo va desaparèixer darrere la tapisseria.





LVII


Andrea Cavalcanti

El comte de Montecristo va entrar al saló contigu, el que Baptistin havia designat amb el nom de saló blau, i on acabava de precedir-lo un jove d’aspecte desimbolt, vestit amb força elegància, que un cabriolé de lloguer havia deixat, feia cosa de mitja hora, a la porta del palau.

A Baptistin, no li havia costat gens ni mica reconèixer-lo: era exactament el jove alt, de cabells rossos i curts, barba rogenca, ulls negres, cutis vermell i pell blanca, enlluernadora, que li havia descrit l’amo.

Quan el comte va entrar al saló, el jove es trobava escarxofat despreocupadament en un sofà, colpejant-se distretament una bota amb un bastonet amb el pom d’or.

En veure Montecristo, va aixecar-se ràpidament.

—¿El senyor és el comte de Montecristo?

—Sí, senyor, i em sembla que tinc l’honor de parlar amb el senyor vescomte Andrea Cavalcanti, ¿no?

—El vescomte Andrea Cavalcanti —va repetir el jove, acompanyant les seves paraules amb una salutació plena de desimboltura.

—¿Suposo que deu tenir una carta que l’acredita?

—No li’n parlava a causa de la signatura, que m’ha semblat estranya.

—¿Sindbad el Marí, no?

—Exacte. Ara bé, com que l’únic Sindbad el Marí que conec és el de Les mil i una nits…

—Doncs, és un dels seus descendents, un amic meu molt ric, un anglès més que original, gairebé boig, el veritable nom del qual és lord Wilmore.

—Ah, això ho explica tot! —va fer Andrea—. Aleshores tot rutlla meravellosament. Es tracta del mateix anglès que vaig conèixer… a… sí, molt bé! Senyor comte, sóc el seu servidor.

—Si això que em fa l’honor de dir-me és veritat —va replicar el comte, somrient—, espero que tindrà la bondat de donar-me alguns detalls sobre vostè i la seva família.

—Amb molt de gust, senyor comte —va respondre el jove amb una volubilitat que demostrava la solidesa de la seva memòria—. Sóc, com vostè acaba de dir, el vescomte Andrea Cavalcanti, fill del major Bartolomeo Cavalcanti, descendent dels Cavalcanti inscrits al llibre d’or de Florència. La nostra família, malgrat que és encara molt rica, donat que el meu pare té una renda de mig milió, ha patit moltes desgràcies, i jo mateix, senyor, vaig ser segrestat, als cinc o sis anys, per un preceptor infidel, de manera que en fa quinze que no he vist l’autor dels meus dies. D’ençà que tinc ús de raó, el busco, però inútilment. Finalment, la carta de Sindbad, l’amic de vostè, m’anuncia que el meu pare es troba a París i m’autoritza a adreçar-me a vostè per obtenir-ne notícies.

—Realment, senyor, el que em conta és molt interessant —va dir el comte, mirant amb una enigmàtica satisfacció aquella cara despreocupada, d’una bellesa semblant a la de l’àngel dolent—. Ha fet molt bé de seguir punt per punt la invitació del meu amic Sindbad, perquè, en efecte, el seu pare és aquí i el busca.

D’ençà que havia entrat al saló, el comte no havia perdut de vista el jove. N’havia admirat l’aplom de la mirada i la seguretat de la veu. Tanmateix, quan Montecristo havia dit, en efecte, «el seu pare és aquí i el busca», el xicot va fer un salt i va exclamar:

—El meu pare, el meu pare aquí!

—Sens dubte —digué Montecristo—, el seu pare, el major Bartolomeo Cavalcanti.

L’expressió de terror que s’havia escampat per les fesomies del jove, va desaparèixer gairebé immediatament.

—Ah, sí, el major Bartolomeo Cavalcanti! —va exclamar—. ¿I diu que és aquí el meu estimat pare?

—Sí, senyor. Fins i tot afegiré que l’he deixat fa un instant, i que la història que m’ha contat m’ha colpit molt. Realment, els seus dolors, pors i esperances sobre aquest assumpte, farien un poema entendridor. Finalment, un dia va rebre notícies anunciant-li que els segrestadors del fill oferien tornar-lo, o indicar on es trobava, en canvi d’una suma de diners bastant forta. Res, però, no va aturar aquest bon pare. Va enviar els diners a la frontera del Piemont, amb un passaport visat per anar a Itàlia. ¿Vostè es trobava al sud de França, oi?

—Sí, senyor —va respondre Andrea, bastant atabalat—. Sí, estava al sud de França.

—¿Un cotxe havia d’esperar-lo a Niça?

—Exactament, senyor. Va portar-me de Niça a Gènova, de Gènova a Torí, de Torí a Chambéry, de Chambéry a Pont-de-Beauvoisin, i de Pont-de-Beauvoisin a París.

—Fantàstic! El pare esperava trobar-lo pel camí perquè ell seguia la mateixa ruta. Per això l’itinerari de vostè havia estat traçat així.

—Tanmateix —va dir Andrea—, si m’hagués trobat, el meu estimat pare no m’hauria reconegut; he canviat una mica d’ençà que el vaig perdre de vista.

—Oh, la veu de la sang! —va exclamar Montecristo.

—Ah, sí, és veritat! —va replicar el jove—. No hi pensava, en la veu de la sang!

—Ara, al marquès de Cavalcanti, només el neguiteja saber què ha fet, vostè, d’ençà que van allunyar-lo d’ell, com van tractar-lo els segrestadors, si li han tingut els miraments que li corresponen pel seu naixement; en fi, si li han quedat rastres del patiment moral al qual ha estat exposat, un patiment cent vegades pitjor que el físic, com ara un afebliment de les facultats amb què la natura l’havia dotat tan generosament, i si creu que podrà reprendre i sostenir dignament en societat el rang que li pertany.

—Senyor —va balbucejar el jove, atordit—, espero que cap informe fals…

—I ara! Vaig sentir parlar de vostè per primera vegada al meu amic Wilmore, el filantrop. Vaig saber que l’havia trobat en una situació compromesa, ignoro de quina mena, sobre la qual no li vaig fer cap pregunta: no sóc xafarder. Les seves desgràcies li van interessar, cosa que vol dir que vostè era interessant. Va dir-me que volia tornar-li la posició social que havia perdut, que buscaria el seu pare i que el trobaria. Va buscar-lo i, pel que sembla, l’ha trobat, atès que és aquí. En fi, ahir va avisar-me de l’arribada de vostè i encara va donar-me més instruccions sobre la seva fortuna. Això és tot. Ja sé que el meu amic Wilmore és un original, però, al mateix temps, com que és un home segur, ric com una mina d’or, i que, per tant, es pot permetre les seves originalitats sense que l’arruïnin, li vaig prometre seguir les seves instruccions. Ara, senyor, no se senti ofès pel que li vaig a dir. Com que em veuré obligat a patrocinar-lo una mica, voldria saber si les desgràcies que li han succeït, desgràcies independents de la seva voluntat, i que no rebaixen de cap manera la consideració que li tinc, no l’han allunyat una mica d’aquesta societat en la qual, vostè, pel seu nom i per la seva fortuna estava cridat a ocupar un lloc destacat.

—Senyor —li va respondre el jove, recobrant l’aplom a mesura que el comte parlava—, pot estar tranquil sobre aquest punt: els segrestadors que van allunyar-me del pare, i que, sens dubte, tenien la intenció de vendre’m a ell més endavant, com han fet, van calcular que, per treure una bona quantitat per mi, calia que jo conservés tota la meva vàlua personal, fins i tot que l’augmentés si això era possible. Vaig rebre, doncs, una educació bastant bona, i els lladres de criatures van tractar-me, si fa no fa, com, a l’Àsia Menor, tractaven els esclaus dels quals els amos feien gramàtics, metges i filòsofs per vendre’ls més cars al mercat de Roma.

Montecristo va somriure amb satisfacció. Pel que semblava, no esperava tant del senyor Andrea Cavalcanti.

—D’altra banda —va continuar el jove—, si hi hagués en mi algun defecte d’educació o més aviat d’hàbit de vida social, suposo que la gent tindria la indulgència d’excusar-me en consideració a les desgràcies que van acompanyar el meu naixement i van prosseguir durant la meva joventut.

—Doncs, bé —va dir despreocupadament Montecristo—, vostè farà el que voldrà, vescomte, perquè això és cosa seva, però jo, al contrari, no diria una paraula d’aquestes aventures. La seva història és una novel·la, i la gent, que adora les novel·les entre dues tapes de paper groc, es malfia estranyament de les que veu relligades en paper vitel·la vivent, encara que siguin tan daurades com pot ser vostè. Aquesta és la dificultat que em permetré indicar-li, senyor vescomte. Amb prou feines haurà contat a algú la seva emotiva història, aquesta s’escamparà pertot arreu completament desnaturalitzada. Es veurà obligat a fer el paper d’Antony, però el temps d’Antony ja va passar una mica. Potser tindrà un cert èxit a causa de la curiositat, però no a tothom li agrada convertir-se en centre d’atenció i en blanc de comentaris. Potser això el fatigarà.

—Crec que té raó, senyor comte —va dir el jove, empal·lidint a desgrat seu sota la mirada inflexible de Montecristo—, és un inconvenient greu.

—Oh, tampoc no cal exagerar, perquè, per evitar un error, aleshores cauríem en una follia —digué Montecristo—. No, és un simple pla de conducta que cal establir, i, per a un home intel·ligent com vostè, el pla encara és més fàcil d’adoptar perquè respon als seus interessos: caldrà combatre amb testimonis i amb amistat honorables tot el que el passat de vostè pugui tenir de fosc.

Andrea va perdre visiblement aplom.

—Jo m’oferiria a respondre de vostè i fer-li de fiador —va continuar Montecristo—, però tinc el costum moral de dubtar dels meus millors amics, i una necessitat d’intentar fer dubtar els altres; per tant, representaria un paper que no em va, com diuen els dramaturgs, i m’arriscaria a fer-me xiular inútilment.

—Tanmateix, senyor comte —va dir Andrea amb audàcia—, en consideració a lord Wilmore, que m’ha recomanat a vostè…

—Sí, certament —va respondre Montecristo—, però lord Wilmore no m’ha amagat, benvolgut senyor Andrea, que vostè ha tingut una joventut una mica tempestuosa. Oh! —va afegir, en veure el gest d’Andrea—. No li demano cap confessió. D’altra banda, és perquè vostè no necessiti ningú que hem fet venir de Lucca el senyor marquès de Cavalcanti, el seu pare. Ja el veurà, és un mica encarcarat, un pèl afectat, però això és una qüestió d’uniforme, i quan se sabrà que fa divuit anys que és al servei d’Àustria, tothom ho entendrà; en general, no som gaire exigents amb els austríacs. En resum, és un pare que està prou bé, l’hi asseguro.

—Ah, em tranquil·litza, senyor! Fa tant de temps que van separar-me’n, que no en conservo cap record.

—A més, sap, una gran fortuna fa que deixem de banda moltes coses.

—¿El meu pare és, doncs, realment ric, senyor?

—Milionari… cinc-centes mil lliures de renda.

—¿Aleshores —va preguntar el jove amb ansietat—, em trobaré en una posició… agradable?

—De les més agradables, benvolgut senyor meu. Li donarà cinquanta mil lliures de renda anual durant tot el temps que vostè es quedi a París.

—En aquest cas, m’hi quedaré per sempre.

—Eh, eh! ¿Qui pot respondre de les circumstàncies, benvolgut senyor? L’home proposa i Déu disposa.

Andrea va sospirar.

—¿Tindré, però, assegurats aquests diners de què em parlava fa un moment, tot el temps que em quedaré a París… i sempre que cap circumstància m’obligui a allunyar-me’n?

—Oh, perfectament!

—¿Pel meu pare? —va preguntar Andrea amb inquietud.

—Sí, però garantits per lord Wilmore, que, a petició del pare de vostè, ha obert un crèdit de cinc mil francs mensuals al banc del senyor Danglars, un dels banquers més segurs de París.

—¿I el meu pare pensa quedar-se molt de temps a París? —va preguntar Andrea, inquiet.

—Només uns dies —va respondre Montecristo—. Les obligacions del servei no li permeten absentar-se més de dues o tres setmanes.

—Oh, aquest estimat pare! —va exclamar Andrea, visiblement encantat per la ràpida partença.

—Per tant —va dir Montecristo, fent veure que s’enganyava sobre el to d’aquelles paraules—, no vull retardar ni un minut el moment de la trobada. ¿Està preparat per abraçar el digne senyor Cavalcanti?

—¿Suposo que no ho dubta, oi?

—Doncs, bé, entri al saló, jove amic meu, i trobarà el pare que l’espera.

Andrea va fer una profunda reverència al comte i va entrar al saló.

Montecristo va seguir-lo amb la mirada i, quan el va veure desaparèixer, va prémer un ressort d’un quadre, el qual, separant-se del marc, permetia veure l’interior del saló a través d’un interstici hàbilment practicat.

Andrea va tancar la porta darrere seu i va dirigir-se cap al major, que va aixecar-se així que va sentir el soroll de les passes que s’acostaven.

—Ah, senyor i estimat pare! —va dir Andrea en veu alta perquè el comte el sentís a través de la porta tancada—. ¿És realment vostè?

—Bon dia, fill estimat —va dir greument el major.

—Després de tants anys de separació —digué Andrea, sense deixar de mirar cap a la porta—, veure’l em fa tan feliç!

—En efecte, la separació ha estat llarga.

—¿No ens abracem, senyor? —va preguntar Andrea.

—Com vulgui, fill meu.

I els dos homes van abraçar-se com es fa al Théâtre-Français, és a dir, passant-se mútuament el cap per sobre de l’espatlla.

—Així, doncs, ja estem junts de nou!

—Ja estem junts de nou —va respondre el major.

—¿Per no separar-nos mai més?

—És clar! Tinc entès, però, fill estimat, que ara considera França com una segona pàtria, ¿no?

—El cas és que abandonar París em desesperaria —va respondre el jove.

—I jo no sabria viure fora de Lucca. Tornaré, doncs, a Itàlia tan aviat com pugui.

—Abans, però, d’anar-se’n, estimadíssim pare, em donarà sens dubte els papers amb l’ajuda dels quals em resultarà fàcil constatar l’origen del meu llinatge.

—Sense cap mena de dubte, perquè he vingut expressament per a això, i m’ha costat massa trobar-lo per donar-los-hi perquè ara comencem de nou a buscar-nos; això em prendria l’última part de la meva vida.

—¿I aquests papers?

—Miri’ls.

Andrea va agafar àvidament l’acta de matrimoni del seu pare, la partida de bateig d’ell mateix, i, després d’obrir-ho tot amb una avidesa molt natural en un bon fill, va llegir els documents a una velocitat i amb una pràctica que evidenciaven una vista d’allò més entrenada alhora que un interès vivíssim.

Quan va acabar, una indefinible expressió d’alegria va il·luminar-li la cara.

—Caram! —va dir al major en excel·lent toscà i amb un curiós somriure—. ¿Que no hi ha presons a Itàlia…?

El major va tibar-se.

—¿Per què ho diu?

—¿Hi fabriquen amb impunitat uns documents semblants? Per la meitat d’això, estimadíssim pare, a França, l’enviarien a prendre l’aire a Toló durant cinc anys.

—¿Què diu? —va preguntar el de Lucca, provant d’adoptar un posat majestuós.

—Estimat senyor Cavalcanti —va dir Andrea, prement el braç del major—, ¿quants diners li donen per ser el meu pare?

El major va voler parlar.

—Silenci! —va dir Andrea, abaixant la veu—. Vaig a donar-li una prova de confiança: em donen cinquanta mil francs anuals per ser el seu fill. Per tant, pot comprendre que no seré jo qui negui mai que vostè és el meu pare.

El major va mirar al seu voltant amb inquietud.

—Eh! Calmi’s, estem sols —va dir Andrea—. D’altra banda, parlem en italià.

—Doncs, bé, a mi, em donen cinquanta mil francs en una vegada.

—¿Creu en els contes de fades, senyor Cavalcanti? —va preguntar Andrea.

—Abans, no, però ara hi he de creure per força.

—¿N’ha tingut proves, doncs?

El major es va treure de la butxaqueta un grapat de monedes d’or.

—Proves palpables, com pot veure.

—¿Creu, doncs, que jo puc confiar en les promeses que m’han fet?

—Sí.

—¿I aquest bon home del comte les mantindrà?

—Punt per punt, però, per aconseguir-ho, com vostè pot comprendre, cal que nosaltres fem el nostre paper.

—Per descomptat!

—Jo, el de pare tendre…

—I jo, el de fill respectuós.

—Tenint en compte que ells desitgen que vostè descendeixi de mi.

—¿Qui són ells?

—Ostres, no en sé res! Els que li han escrit. ¿No ha rebut una carta?

—Sí.

—¿De qui?

—D’un tal mossèn Busoni.

—¿I no el coneix?

—No l’he vist mai.

—¿Què deia la carta?

—¿No em trairà?

—Me’n guardaré prou, els nostres interessos són els mateixos. Tingui, llegeixi.

I el major va allargar una carta al jove.

Andrea va llegir en veu baixa:

Vostè és pobre, l’espera una vellesa desgraciada. ¿Vol ser ric o, almenys, independent?

Surti immediatament cap a París i vagi a reclamar al senyor comte de Montecristo, avinguda dels Champs-Élysées, número 30, el fill que va tenir de la marquesa de Corsinari, i que van robar-li a l’edat de cinc anys. Aquest fill es diu Andrea Cavalcanti.

Perquè no posi en dubte la bona intenció del sotasignat, li adjunto:

Primer: un xec de dues mil quatre-centes lliures toscanes, pagables a casa del senyor Gozzi, a Florència.

Segon: una carta de presentació per al senyor comte de Montecristo, en la qual li atorgo un crèdit de quaranta-vuit mil francs.

Presenti’s a casa del comte el 26 de maig, a les set de la tarda.

Signada: Mossèn BUSONI.



—És això.

—¿És això? ¿Què vol dir? —va preguntar el major.

—Que vaig rebre’n una d’igual, si fa no fa.

—¿Vostè?

—Sí, jo.

—¿De mossèn Busoni?

—No!

—¿De qui, doncs?

—D’un anglès, d’un tal lord Wilmore, que pren el nom de Sindbad el Marí.

—¿I no el coneix més que jo mossèn Busoni?

—De fet, tinc un avantatge sobre vostè.

—¿L’ha vist?

—Sí, una vegada.

—¿On?

—Ah! Això és precisament el que no li puc dir. Aleshores sabria tant com jo, i és inútil.

—¿I què deia, la carta?

—Llegeixi.

Vostè és pobre i només li espera un futur miserable. ¿Vol tenir un nom, ser lliure i ric?

—Caram! —va exclamar el jove—. Com si calgués preguntar una cosa semblant!

Agafi el cotxe de posta que trobarà preparat sortint de Niça per la porta de Gènova. Passi per Torí, Chambéry i Pont-de-Beauvoisin. Presenti’s a casa del comte de Montecristo, a l’avinguda dels Champs-Élysées, el 26 de maig a les set de la tarda, i pregunti-li pel pare de vostè.

Vostè és fill del marquès Bartolomeo Cavalcanti i de la marquesa Leonora Corsinari, com ho constataran els papers que li donarà el marquès i que li permetran presentar-se sota aquest nom en la societat parisenca.

Pel que fa al seu rang, uns ingressos de cinquanta mil lliures anuals li permetran mantenir-lo.

Li adjunto un xec de cinc mil lliures, pagable a la banca del senyor Ferrea, a Niça, i una carta de presentació per al comte de Montecristo, encarregat per mi de subvenir a les seves necessitats.

SINDBAD EL MARÍ.



—Hum! —va fer el major—. Està molt bé!

—¿Oi que sí?

—¿Ha vist el comte?

—Acabo de deixar-lo.

—¿L’hi ha ratificat?

—Tot.

—¿Ha entès alguna cosa?

—A fe meva, no.

—En aquest afer, hi ha algun beneit.

—En tot cas, no és cap de nosaltres dos.

—No, certament.

—¿Aleshores…?

—Se’ns en dóna ben poc, ¿no?

—És precisament el que jo volia dir: anem fins al final i anem-hi amb compte.

—Entesos, ja veurà que sóc digne de jugar de parella amb vostè.

—No n’he dubtat ni un moment, estimat pare.

—M’honora, estimat fill.

Montecristo va escollir aquell instant per entrar al saló. En sentir el soroll de les seves passes, els altres dos van abraçar-se, i el comte va trobar-los així.

—Bé, senyor marquès —va dir—, sembla que el cor li diu que ha trobat el seu fill, ¿oi?

—Ah, senyor comte, l’alegria em talla la respiració!

—¿I vostè, jove?

—Ah, senyor comte, la felicitat em deixà sense alè!

—Feliç pare, feliç fill! —va exclamar el comte.

—Només una cosa m’entristeix, la necessitat d’abandonar París tan aviat.

—Oh, benvolgut senyor Cavalcanti —digué Montecristo—, espero que no se n’anirà abans que jo li hagi presentat alguns amics.

—Estic a les ordres del senyor comte —va respondre el major.

—Ara, jove, confessi’s.

—¿Amb qui?

—Amb el seu senyor pare; digui-li alguna cosa sobre l’estat de les seves finances.

—Ah, diable, vostè toca la corda sensible!

—¿Ho sent, major? —va preguntar Montecristo.

—Sens dubte.

—¿Sí, però ho comprèn?

—De meravella.

—El seu estimat fill diu que necessita diners!

—¿Què vol que hi faci, jo?

—Que li’n doni, redéu!

—¿Jo?

—Sí, vostè!

Montecristo va passar entre els dos homes.

—Tingui! —va dir a Andrea mentre li posava un paquet de bitllets a la mà.

—¿Què és això?

—La resposta del seu pare.

—¿Del meu pare?

—Sí. ¿No acaba d’insinuar-li que necessita diners?

—Sí. ¿I, doncs?

—Doncs, que m’encarrega que li doni això.

—¿A compte dels meus ingressos?

—No, com a despeses d’instal·lació.

—Oh, estimat pare!

—Silenci —va dir Montecristo—. Ja veu que ell no vol que jo digui que és de part seva.

—Aprecio aquesta delicadesa —digué Andrea, tot ficant-se els bitllets a la butxaca dels pantalons.

—Molt bé —va fer Montecristo—, ara vagin-se’n!

—¿Quan tindrem l’honor de tornar a veure el senyor comte? —va preguntar Cavalcanti.

—Ah, sí —va afegir Andrea—, ¿quan tindrem aquest honor?

—Dissabte, si volen… sí… mirin… dissabte. Tinc diverses persones a sopar a la meva casa d’Auteuil, al carrer La Fontaine, número 28, entre altres el senyor Danglars, el banquer de vostès. Els el presentaré, cal que els conegui tots dos per pagar-los els diners.

—¿De gala? —va preguntar el major a mitja veu.

—De gala: uniforme, condecoracions, calça curta.

—¿I jo?

—Oh! Vostè, molt simplement: pantalons negres, botes de xarol, armilla blanca, jaqueta negra o blava, corbata llarga. Vagi a vestir-se a Blin o a Veronique. Si no en sap les adreces, Baptistin les hi donarà. Sent ric com és, com menys pretensions demostri, més bon efecte farà. Si compra cavalls, faci-ho a Devedeux; si adquireix un faetó, vagi a Baptiste.

—¿A quina hora podrem presentar-nos? —va preguntar el jove.

—Cap a dos quarts de set.

—Molt bé, hi serem —va dir el major mentre saludava.

Els dos Cavalcanti van acomiadar-se i van sortir.

El comte va acostar-se a la finestra i els va veure travessar el carrer agafats pel braç.

—Realment, quin parell de miserables! Quina llàstima que no siguin de debò pare i fill!

I va afegir després d’un instant de trista reflexió:

—Anem a casa dels Morrel! —va dir—. Em sembla que el fàstic encara em deprimeix més que l’odi.





LVIII


El clos de l’alfals

Els nostres lectors ens hauran de permetre que tornem al clos que confina amb la casa del senyor de Villefort, on, darrere el reixat envaït pels castanyers d’índia, retrobarem uns personatges que ja coneixem.

Aquest cop, Maximilien havia arribat el primer. Era ell qui havia collat l’ull a l’envà, qui esperava una ombra entre els arbres del jardí profund i el cruixit d’un borseguí de seda sobre la sorra dels caminals.

Finalment el cruixit tan desitjat va deixar-se sentir, i, en lloc d’una ombra, se’n van acostar dues. El retard de Valentine havia estat causat per una visita de la senyora Danglars i d’Eugénie, que s’havia allargat més enllà de l’hora de la cita amb Maximilien. Aleshores, per no faltar a la trobada, la jove havia proposat a la senyoreta Danglars un passeig pel jardí perquè Maximilien pogués veure que el retard pel qual el jove devia patir, no era culpa d’ella.

El xicot ho va comprendre amb la rapidesa d’intuïció característica dels amants i el cor se li va alleujar. D’altra banda, Valentine, sense arribar a l’abast de la veu, va dirigir el passeig de manera que Maximilien la pogués veure passar i repassar; i cada cop que passava i repassava, una mirada de la jove, inadvertida per la companya, però llançada a l’altra banda del reixat i recollida pel jove, deia:

«Prengui paciència, amic, ja veu que no és culpa meva».

I Maximilien, en efecte, prenia paciència mentre admirava el contrast entre les dues noies: la rossa d’ulls lànguids i de figura inclinada com un bell salze, i la morena d’ulls orgullosos, dreta com un pollancre. No cal dir que, en la comparació entre dos models de dona tan oposats, el cor del jove es decantava per Valentine.

Al cap d’una mitja hora de passeig, les noies van allunyar-se. Maximilien va comprendre que la visita de la senyora Danglars havia finalitzat.

En efecte, un instant després, Valentine va reaparèixer sola. Per por que una mirada indiscreta no seguís la seva tornada, caminava lentament, i, en lloc d’avançar directament cap al reixat, va anar a seure en un banc, després d’haver observat dissimuladament cada massís de fullatge i haver escodrinyat tots els caminals.

Adoptades aquestes precaucions, va anar corrents al reixat.

—Bon dia, Valentine —digué una veu.

—Bon dia, Maximilien, l’he fet esperar. ¿Ha vist, però, el motiu?

—Sí, he reconegut la senyoreta Danglars. No creia que tingués tanta amistat amb aquesta jove.

—¿I qui li ha dit que som amigues, Maximilien?

—Ningú, però m’ha semblat que es deduïa de la manera d’anar de bracet i de parlar: semblaven dues companyes d’internat fent-se confidències.

—Ens fèiem confidències, en efecte —va dir Valentine—. Ella em confessava la seva repugnància per un matrimoni amb el senyor de Morcerf, i jo, per la meva banda, li explicava que considerava una desgràcia casar-me amb el senyor d’Épinay.

—Estimada Valentine!

—Per això, amic meu —va continuar la jove—, ha vist aquesta aparença de confiança entre Eugénie i jo. I és que, mentre parlava de l’home a qui no puc estimar, pensava en l’home que estimo.

—Que bona és en tot, Valentine. A més, té una cosa que la senyoreta Danglars no tindrà mai: aquest encant indefinit, que és per a la dona com el perfum per a la flor i el sabor per a la fruita. Perquè la bellesa no ho és tot per a la flor ni per a la fruita.

—L’amor li fa veure les coses així, Maximilien!

—No, Valentine, l’hi juro. Les mirava fa una estona, i, pel meu honor, tot fent justícia a la bellesa de la senyoreta Danglars, no comprenia que un home pugui enamorar-se’n.

—Perquè, com vostè deia, Maximilien, jo hi era, i la meva presència el feia injust.

—No… però digui’m… una pregunta de simple curiositat i que emana de certes idees que m’he fet sobre la senyoreta Danglars.

—Oh, i segurament ben injustes encara que no les sàpiga. Quan els homes ens jutgen, a nosaltres, les pobres dones, no podem esperar indulgència.

—Qualsevol diria que són gaire indulgents entre vostès mateixes!

—Perquè gairebé sempre hi ha passió en els nostres judicis. Però torni a la pregunta.

—¿És perquè estima una altra persona que la senyoreta Danglars tem el matrimoni amb el senyor de Morcerf?

—Ja li he dit, Maximilien, que no sóc amiga d’Eugénie.

—Déu meu! Sense ser amigues, les noies es fan confidències. ¿Oi que vostè li ha fet algunes preguntes sobre això? Ah, veig que somriu!

—Si això és veritat, no val la pena que hi hagi entre nosaltres aquesta paret de taulons.

—A veure, ¿què li ha dit?

—M’ha dit que no estimava ningú, que el matrimoni li provocava horror, i que la seva alegria més gran seria fer una vida independent i lliure: que gairebé desitjava que el seu pare perdés la fortuna, per fer-se artista com la seva amiga, la senyoreta Louise d’Armilly.

—Ah! ¿Ho veu?

—¿Què demostra, doncs, això? —va preguntar Valentine.

—Res —va respondre Maximilien amb un somriure.

—¿Aleshores per què somriu ara?

—Ah! Com pot veure, vostè també mira, Valentine.

—¿Vol que m’allunyi?

—Oh, no, no! Parlem, però, de vostè.

—Ah, sí, és veritat perquè només podem passar deu minuts plegats.

—Déu meu! —va exclamar Maximilien, consternat.

—Sí, té raó —va dir Valentine amb malenconia—, sóc una pobra amiga. Quina vida li faig passar, pobre Maximilien, a vostè, que està fet per ser feliç! M’ho retrec amargament, cregui’m.

—Bé, no s’hi amoïni, Valentine, sóc feliç així. Veure-la cinc minuts, sentir dues paraules de la seva boca, i tenir la convicció profunda, eterna, que Déu no va crear dos cors tan en harmonia com els nostres i no els ha reunit gairebé miraculosament per separar-los, em rescabalen d’aquesta espera inacabable.

—Bé, gràcies, esperi per tots dos, Maximilien; això em fa mig feliç.

—¿Què passa, doncs, Valentine, que se’n va tan aviat?

—No ho sé. La senyora de Villefort, m’ha fet pregar que la vagi a veure per comunicar-me una cosa de la qual depèn, segons m’ha fet dir, una part de la meva fortuna. Déu meu, sóc massa rica! Que l’agafin, la meva fortuna, i que em deixin tranquil·la i lliure. ¿També m’estimarà si sóc pobra, oi, Morrel?

—Oh, l’estimaré sempre. ¿Què se me’n dóna la fortuna o la pobresa, si tinc la meva Valentine al costat i estic segur que ningú no me la pot prendre? ¿No té por, però, que això que li han de dir no sigui alguna notícia relacionada amb el seu matrimoni?

—No.

—Tanmateix, escolti’m, Valentine, i no s’espanti, perquè, mentre visqui, no seré de cap altra dona.

—¿Creu que em tranquil·litza, dient-me això, Maximilien?

—Perdó! Té raó, he estat brutal. Bé, volia dir-li que, l’altre dia, vaig trobar el senyor de Morcerf.

—¿I bé?

—Franz, com vostè sap, és amic seu.

—Sí, ¿i què?

—Doncs que ha rebut una carta de Franz anunciant-li la seva pròxima tornada.

Valentine va empal·lidir i va recolzar la mà al reixat.

—Oh, Déu meu, si fos això! Però, no, no m’ho comunicaria la senyora de Villefort.

—¿Per què?

—Perquè,… no ho sé…, però em sembla que, a la senyora de Villefort, tot i que no s’hi oposa obertament, aquest casament no li cau bé.

—En aquest cas, Valentine, em sembla que adoraré la senyora de Villefort.

—Oh, no corri, Maximilien! —va exclamar Valentine amb un somriure trist.

—En fi, si no li agrada aquest matrimoni, potser, encara que només fos per trencar-lo, donaria orella a una altra proposició.

—No s’ho cregui, Maximilien. El que la senyora de Villefort refusa no són els marits sinó el matrimoni.

—¿Què diu? ¿El matrimoni? Si el detesta tant, ¿per què va casar-se, ella?

—No m’entén, Maximilien. Quan, fa un any, vaig parlar de retirar-me a un convent, ella, a desgrat de les observacions que es va creure obligada a fer-me, va rebre la meva decisió amb alegria. Fins i tot el pare, instigat per ella, n’estic segur, hi havia accedit. Només va retenir-me el meu pobre avi. Vostè no es pot imaginar l’expressivitat dels ulls del pobre vell, que només m’estima a mi en aquest món, i a qui, Déu em perdoni si això és una blasfèmia, només estimo jo. Si vostè sabés com va mirar-me quan va assabentar-se de la meva decisió, el retret que hi havia en la seva mirada i la desesperació de les llàgrimes, que, sense anar acompanyades de sospirs ni gemecs, li lliscaven per les galtes immòbils. Vaig sentir una mena de penediment i vaig llançar-me-li als peus, cridant: «Perdó, perdó, avi, que facin de mi el que vulguin, però no et deixaré mai». Aleshores, va alçar els ulls al cel! Puc patir molt, Maximilien, però la mirada del meu vell avi, va pagar-me per endavant per tot el meu sofriment.

—Estimada Valentine, és un àngel, i no sé com he merescut, sabrejant beduïns a dreta i esquerra, tret que Déu no hagi considerat que es tracta d’infidels, no sé com he merescut, dic, que vostè m’obri el seu cor. A veure, però, ¿quin interès té la senyora de Villefort a impedir que es casi?

—¿No ha sentit que li deia fa un moment que sóc rica, Maximilien, massa rica? De l’herència de la mare, tinc gairebé cinquanta mil lliures de renda; els avis materns, el marquès i la marquesa de Saint-Méran, em deixaran, si fa no fa, el mateix, i, pel que sembla, el senyor Noirtier té la intenció de fer-me la seva única hereva. Resulta, doncs, que el meu germà Édouard, que no espera cap fortuna de la banda de la senyora de Villefort, és pobre. Ara bé, la senyora de Villefort l’estima amb adoració, i, si jo hagués entrat en religió, tota la meva fortuna, concentrada en el meu pare, que heretaria del marquès, de la marquesa i de mi, hauria anat al fill.

—Oh, que estranya resulta aquesta cobdícia en una dona jove i bella!

—Observi que no ho fa per ella sinó pel fill, i que el que vostè li reprotxa com un defecte, des del punt de vista de l’amor matern és gairebé una virtut.

—¿I si vostè cedia una part de la fortuna a aquest fill? —va preguntar Morrel.

—¿I de quina manera faig una proposició semblant, sobretot a una dona que té sempre als llavis la paraula desinterès?

—Valentine, el meu amor sempre ha estat sagrat per a mi, i, com tota cosa sagrada, l’he cobert amb el vel del respecte i l’he tancat dins el meu cor. Ningú d’aquest món, ni solament la meva germana, sospita, doncs, aquest amor, que no he confiat a cap persona. ¿Em permet que en parli a un amic, Valentine?

La jove va estremir-se.

—¿A un amic? Oh, Déu meu, Maximilien, m’esgarrifo només de sentir-lo parlar així! ¿A un amic? ¿I qui és?

—Escolti, Valentine, ¿no ha sentit mai per algú una d’aquestes simpaties irresistibles que fan que, tot i que veus aquella persona per primera vegada, et sembla que la coneixes fa molt de temps i et preguntes on i quan l’havies vist, de manera que, en no poder recordar ni el lloc ni el moment, arribes a pensar que va ser en un món anterior al nostre, i que l’esmentada simpatia no és sinó un record que es desperta?

—Sí.

—Doncs, bé, és que el vaig experimentar la primera vegada que vaig veure aquest home extraordinari.

—¿Un home extraordinari?

—Sí.

—¿I quant de temps fa que el coneix?

—Amb prou feines vuit o deu dies.

—¿I en diu amic d’un home al qual fa vuit dies que coneix? Oh, Maximilien, el considerava més avar de la paraula amic, tan bella!

—Des del punt de vista de la lògica, té raó, Valentine. Tanmateix, digui el que digui, no farà canviar aquest sentiment instintiu. Crec que aquest home es trobarà barrejat en totes les coses bones que em passaran en el futur, un futur que la seva mirada profunda sembla conèixer, i la seva mà poderosa dirigir.

—¿És, doncs, un endevinador? —va preguntar Valentine, somrient.

—A fe meva, sovint em sento temptat de creure que endevina… sobretot el bé.

—Oh! —va dir tristament Valentine—. Presenti-me’l, Maximilien, perquè jo sàpiga per ell si seré prou estimada per rescabalar-me de tot el que he patit.

—Però vostè el coneix, pobra amiga!

—¿Jo?

—Sí. És qui va salvar la vida a la seva madrastra i el seu fill.

—El comte de Montecristo!

—Ell mateix.

—Oh! —va exclamar Valentine—. És massa amic de la meva madrastra per ser-ho també de mi.

—¿El comte, amic de la seva madrastra, Valentine? L’instint no m’enganyaria fins aquest punt. Estic segur que vostè s’equivoca.

—Oh, si vostè ho sabés, Maximilien! El rei de la casa ja no és Édouard sinó el comte. Sol·licitat per la senyora de Villefort, que hi veu el compendi dels coneixements humans; admirat, escolti’m, admirat pel meu pare, que diu que mai no ha vist formular amb tanta eloqüència unes idees tan elevades; idolatrat per Édouard, que, a desgrat de la por que li fan els grans ulls negres del comte, surt a rebre’l corrents així que el veu arribar i li obre la mà, on sempre troba alguna joguina admirable. Aquí, el senyor de Montecristo no és a casa del meu pare; aquí, el senyor de Montecristo no és a casa de la senyora de Villefort; aquí, el senyor de Montecristo és a casa seva.

—Doncs, bé, estimada Valentine, si les coses són com diu, vostè ja deu sentir o sentirà aviat els efectes de la seva presència. El comte troba Albert de Morcerf a Itàlia, i és per treure’l de les mans dels bandolers; veu la senyora Danglars, i li fa un regal reial; la madrastra i el germà de vostè passen per davant de la seva porta, i el nubià del comte els salva la vida. Evidentment, aquest home ha rebut el poder d’influir sobre les coses. Mai no he vist uns gustos tan simples units a tan alta magnificència. Quan em somriu, ho fa amb tanta tendresa que oblido que l’altra gent troba el seu somriure amarg. Digui’m, Valentine, ¿li ha somrigut així alguna vegada? Si ho ha fet, vostè se sentirà feliç.

—¿A mi? Oh, Déu meu, Maximilien, el comte ni solament em mira, o, més aviat, si passo per casualitat, desvia la mirada. Oh! No és generós o no té la mirada profunda que arriba al fons dels cors, que vostè li suposa equivocadament. Si fos generós, en veure’m sola i trista en aquesta casa, m’hauria protegit amb la influència que exerceix. I, atès que representa, segons que vostè diu, el paper del sol, m’hauria escalfat el cor amb un dels seus raigs. Vostè, Maximilien, diu que ell l’estima… Déu meu, ¿què en sap? Els homes fan bona cara a un oficial de cinc peus i vuit polzades com vostè, que llueix un gran bigoti i porta un gran sabre, però creuen que poden esclafar sense por una pobra noia que plora.

—Oh, Valentine, s’equivoca, l’hi juro!

—A veure, Maximilien, si fos d’una altra manera, si em tractés diplomàticament, és a dir, com un home que, d’una manera o una altra, vol fer-se l’amo de la casa, m’hauria honorat, encara que només hagués estat una vegada, amb el somriure que vostè alaba tant: però no, ha vist que sóc desgraciada, s’adona que no li serveixo per a res i ni solament es fixa en mi. Vagi a saber si, fins i tot, per afalagar el pare i el meu germà, no em perseguirà quan tingui el poder per fer-ho! A veure, francament, com vostè m’ha dit, no sóc una dona a qui es pot menysprear així, sense motiu. Ah, perdoni’m! —va continuar la jove, en veure la impressió que les seves paraules produïen en Maximilien—. Sóc dolenta i li dic sobre aquest home coses que ni jo mateixa sabia que tenia al cor. Miri, no nego que existeixi la influència de la qual em parla, ni que no l’exerceixi sobre mi. Si ho fa, però, és d’una manera perjudicial i corruptora, com veu, de bons pensaments.

—Està bé, Valentine —va dir Morrel amb un sospir—, no en parlem més; no li diré res.

—Ai, amic meu, l’afligeixo, ja ho veig! Oh, m’agradaria poder-li estrènyer la mà per demanar-li perdó! En fi, però, m’agradaria que m’arribés a convèncer. ¿Què ha fet, doncs, per vostè, el comte de Montecristo?

—Em posa en un bon compromís, Valentine, ho confesso, preguntant-me què ha fet el comte per mi. Res d’ostensible, ho sé perfectament. Tanmateix, com ja li he dit, el meu afecte per ell és del tot instintiu, no té res de raonat. ¿M’ha fet alguna cosa, el sol? No, m’escalfa, i la seva llum em permet veure-la, a vostè. ¿Aquest perfum o aquell altre han fet res per mi? No, el seu olor recrea agradablement un dels meus sentits. No puc dir res més quan em pregunten per què alabo aquest perfum. La meva amistat pel comte és tan estranya com la seva per mi. Una veu secreta m’adverteix que hi ha alguna cosa més que l’atzar en aquesta amistat imprevista i recíproca. Trobo una correlació fins i tot entre els seus actes més simples i els seus pensaments més secrets, i els meus propis actes i pensaments. Es riurà un altre cop de mi, Valentine, però, d’ençà que el conec, se m’acut l’absurda idea que totes les coses bones que em passen emanen d’ell. Tanmateix, he viscut trenta anys sense necessitat de protector, ¿oi? No hi fa res, tingui un exemple: m’ha convidat a sopar dissabte, una cosa molt natural donat el punt en què es troba la nostra relació, ¿no? Doncs, bé, ¿què he sabut després? El pare de vostè hi està convidat, la seva madrastra hi anirà. Em trobaré amb ells i vagi a saber quines conseqüències futures pot tenir l’entrevista. Són unes circumstàncies simples en aparença. Tanmateix, hi veig alguna cosa que em sorprèn, en trec una confiança estranya. Em dic que el comte, aquest home singular que ho endevina tot, ha volgut que em trobi amb el senyor i la senyora de Villefort, i, a vegades, l’hi juro, provo de llegir-li als ulls si ha endevinat el meu amor.

—Amic meu —digué Valentine—, el prendria per un visionari i patiria realment pel seu seny si només escoltés de vostè raonaments com aquests. ¿Veu una altra cosa, tret de l’atzar, en la trobada? Pensi una mica. El meu pare, que no surt mai, ha estat a punt deu vegades de refusar aquesta invitació a la senyora de Villefort, la qual, al contrari, es mor de ganes de veure l’extraordinari nabab en la seva residència, i ha obtingut amb penes i treballs que el seu marit l’hi acompanyi. No, Maximilien, cregui’m, tret de vostè, només puc demanar auxili en aquest món al meu avi, un cadàver, i recolzament a la meva mare, una ombra!

—Comprenc que té raó, Valentine, i que la lògica es troba de la seva part —digué Maximilien—, però la seva dolça veu, sempre tan poderosa per a mi, avui no em convenç.

—Ni la de vostè a mi, i confesso que, si no té cap altre exemple per citar-me…

—En tinc un —va dir Maximilien, vacil·lant—, però, en veritat, Valentine, jo mateix he de confessar que és encara més absurd que el primer.

—Malament rai —va dir, somrient, Valentine.

—Tanmateix, no és menys concloent per a mi, que sóc tot inspiració i sentiment, i que, algunes vegades, en els deu anys que fa que serveixo a l’exèrcit, he degut la vida a un d’aquests llampecs interiors que et fan fer un moviment endavant o endarrere perquè la bala que t’havia de matar et passi pel costat.

—¿Per què no atribueix a les meves oracions el desviament de les bales, estimat Maximilien? Quan és allà lluny, no prego per mi a Déu i la meva mare, sinó per vostè.

—Sí, d’ençà que la conec —va dir Morrel, somrient—, però, ¿i abans, Valentine?

—Com que veig que no em vol deure res, dolent, torni a l’exemple que vostè mateix considera absurd.

—Bé, guaiti entre els taulons i miri allà, lligat en aquell arbre el nou cavall amb el qual he vingut.

—Oh, quin admirable animal! —va exclamar Valentine—. ¿Per què no l’ha portat més a prop del reixat? Jo li hauria parlat i ell m’hauria sentit.

—És, en efecte, com veu, una bèstia bastant cara. Vostè sap que la meva fortuna és limitada, Valentine, i que sóc allò que en diuen un home assenyat. Bé, havia vist als estables d’un tractant de cavalls aquest magnífic Médéah, que és com jo l’anomeno. Vaig preguntar-ne el preu, em van respondre que valia quatre mil cinc-cents francs. Com pot comprendre, vaig haver-me d’abstenir de continuar trobant-lo magnífic i me’n vaig anar, ho confesso, amb el cor trist perquè el cavall m’havia mirat amb tendresa, m’havia acariciat amb el cap i havia fet cabrioles de la manera més coqueta i encantadora. Al vespre, tenia uns quants amics a casa. El senyor de Château-Renaud, el senyor Debray i cinc o sis males peces més, que vostè té la sort de no conèixer ni de nom. Van proposar una partida de catxo. Jo no jugo mai perquè no sóc prou ric per permetre’m de perdre, ni prou pobre per desitjar guanyar. Però jo era a casa meva, comprèn, i no em quedava més remei que enviar a buscar unes cartes, i ho vaig fer.

»Quan anàvem a començar la partida, va arribar el comte de Montecristo. Va ocupar el seu lloc, vam jugar i vaig guanyar. Gairebé no m’atreveixo a dir-ho, Valentine: vaig guanyar cinc mil francs. La reunió es va acabar a mitjanit. No vaig poder contenir-me, vaig agafar un cabriolé i em vaig fer portar a cal tractant de cavalls. Agitat, ansiós, vaig trucar a la porta; la persona que em va venir a obrir em degué prendre per un boig. Vaig entrar quan amb prou feines havien obert la porta, vaig llançar-me a la quadra, vaig mirar al pessebre. Oh, felicitat! Médéah rosegava la seva palla. Agafo una sella, l’hi poso jo mateix al llom, li passo la brida, Médéah es presta amb tota la gràcia del món a l’operació! A continuació, deixo els quatre mil cinc-cents francs a la mà del tractant estupefacte, i me’n torno, o mes aviat em passo la nit passejant pels Champs-Élysées. Doncs, be, veig llum a la finestra del comte i em sembla albirar-ne la silueta darrere les cortines. Juraria, Valentine, que el comte va saber que desitjava el cavall i que va perdre expressament perquè jo guanyés».

—Estimat Maximilien —digué Valentine—, realment es massa fantasiós… no m’estimarà gaire temps… Un home que fa poesia així no trobara gust a llanguir en una passió tan monòtona com la nostra… Però, Deu meu!, em criden…, ¿ho sent?

—Oh, Valentine —va dir Maximilien—, passi el dit petit pel forat de l’envà per fer-li un petó.

—Maximilien, havíem dit que seríem dues veus, dues ombres, l’un per a l’altre.

—Com vulgui, Valentine.

—¿El faré feliç si faig el que em demana?

Valentine va pujar a un banc i no va passar el dit petit pel forat sinó tota la mà per sobre de l’envà.

Maximilien va llançar un crit, i, enfilant-se al seu torn al guardacantó, va agafar la mà adorada i va aplicar-hi els llavis ardents. Però la maneta se li va esmunyir immediatament entre les seves, i el jove va sentir com Valentine fugia, potser espantada per la sensació que acabava d’experimentar.





LIX


El senyor Noirtier de Villefort

Vet aquí el que havia passat a la casa del procurador del rei després que la senyora Danglars i la filla van anar-se’n, i durant la conversa que acabem de referir.

El senyor de Villefort, seguit per la dona, havia entrat a l’habitació del seu pare. Pel que fa a Valentine, ja sabem on es trobava.

Després de saludar el vell i acomiadar Barrois, vell criat que feia més de vint-i-cinc anys que el servia, s’havien assegut al seu costat.

El senyor Noirtier, instal·lat en una gran cadira de rodes, en la qual l’asseien al matí i d’on el treien al vespre, es trobava davant d’un mirall que reflectia tota l’habitació i li permetia, sense ni solament intentar un moviment esdevingut impossible, veure qui entrava, qui sortia i què feien al voltant d’ell. Immòbil com un cadàver, mirava amb ulls intel·ligents i vius els seus fills, la cerimoniosa reverència dels quals li anunciava alguna gestió oficial i inesperada.

La vista i l’oïda eren els únics sentits que, com dues espurnes, encara animaven aquella matèria humana, tres quartes parts de la qual ja estaven arranjades per a la tomba. Dels dos sentits, però, només un podia revelar la vida interior que animava l’estàtua, i la mirada que descobria aquesta vida interior semblava una d’aquestes llums llunyanes, que, durant la nit, mostren al viatger perdut en un desert que encara hi ha un ésser viu que vetlla en el silenci i la foscor.

Així, en els ulls negres del vell Noirtier, coronats per unes celles també negres malgrat que tenia la cabellera, tan llarga que li queia sobre les espatlles, completament blanca; en aquells ulls, com passa amb qualsevol òrgan humà exercitat a costa dels altres, s’havia concentrat l’activitat, la traça, la força i la intel·ligència escampades abans pel cos i l’esperit. Certament, al vell, li mancaven el gest del braç, el so de la veu i l’actitud del cos, però els ulls poderosos ho suplien tot: manava amb els ulls, donava les gràcies amb els ulls; era un cadàver amb els ulls vivents, i, a vegades, aquell rostre de marbre a la part superior del qual s’encenia la còlera o brillava l’alegria, resultava d’allò més esgarrifós. Només tres persones sabien comprendre el llenguatge del pobre paralític: Villefort, Valentine i el vell criat del qual ja hem parlat. Com que Villefort, però, veia rarament el pare i només, per dir-ho així, quan no podia evitar-ho; com que, quan el visitava, no provava de complaure’l entenent-lo, la felicitat del vell residia en la seva néta, i Valentine, a força d’abnegació, d’amor i de paciència, havia aconseguit comprendre a través de la mirada els pensaments de Noirtier. Ella responia amb tota la seva veu, tota la seva expressivitat i tota la seva ànima a aquell llenguatge mut o inintel·ligible per a qualsevol altre, de manera que s’establien animats diàlegs entre la jove i la pretesa argila, gairebé convertida de nou en pols, que encara era, tanmateix, un home d’una saviesa immensa, d’una penetració inaudita i d’una voluntat tan poderosa com pot ser-ho l’ànima tancada en una matèria de la qual ha perdut la facultat de fer-se obeir.

Valentine, doncs, havia resolt l’estrany problema d’entendre el pensament del vell per fer-li entendre el d’ella. I, gràcies a això, era molt rar que, pel que feia a les coses ordinàries de la vida, la jove no endevinés amb precisió un desig d’aquella ànima viva o una necessitat d’aquell cadàver mig insensible.

Quant al criat, com que feia vint-i-cinc anys, com ja hem dit, que servia l’amo, li coneixia tan bé els costums que era molt rar que Noirtier hagués de demanar-li res.

Villefort no necessitava l’ajuda ni del criat ni de la jove per entaular amb el pare l’estranya conversa que anava a provocar. Ja hem dit que coneixia perfectament el vocabulari del vell i, si no l’emprava més sovint, era per indiferència i avorriment. Havia deixat, doncs, que Valentine baixés al jardí, havia allunyat Barrois, i, després de seure a la dreta del seu pare, mentre la senyora de Villefort ho feia a l’esquerra, li digué:

—Senyor, no el sorprengui que Valentine no hagi pujat amb nosaltres i que jo hagi fet sortir Barrois, perquè la conversa que hem de tenir plegats és de les que no poden celebrar-se davant d’una jove ni d’un criat. La senyora de Villefort i jo hem de comunicar-li una cosa.

La cara de Noirtier va romandre impassible durant aquest preàmbul, mentre que, al contrari, els ulls de Villefort semblaven voler penetrar fins al fons del cor del vell.

—La senyora de Villefort i jo —va prosseguir el procurador del rei en el seu to glaçat i que semblava no admetre mai cap oposició— estem segurs que aprovarà el que li anem a dir.

Els ulls del vell van continuar inexpressius. Es limitava a escoltar.

—Senyor —va dir Villefort—, casem Valentine.

Una cara de cera no s’hauria quedat més freda que la del vell davant la notícia.

—La boda tindrà lloc d’aquí a tres mesos.

Els ulls del vell continuaven inanimats.

La senyora de Villefort va prendre la paraula i va apressar-se a afegir:

—Hem pensat que la notícia seria d’interès per a vostè, senyor. D’altra banda, sempre ha semblat que Valentine despertava el seu afecte. Només ens queda, doncs, dir-li el nom del jove que li està destinat. És un dels partits més honorables als quals pot aspirar Valentine: té fortuna, un bon nom i garanties perfectes pel que fa a la seva conducta i els seus gustos. El nom, a vostè, no li deu resultar desconegut. Es tracta del senyor Franz de Quesnel, baró d’Épinay.

Durant el petit discurs de la seva dona, Villefort mirava el vell més atentament que mai. Quan la senyora de Villefort va pronunciar el nom de Franz, els ulls de Noirtier, que el fill coneixia tan bé, van estremir-se, i les parpelles, dilatant-se com haurien pogut fer-ho uns llavis per deixar sortir les paraules, van deixar passar un llampec.

El procurador del rei, que coneixia l’antiga enemistat pública entre el seu pare i el de Franz, va comprendre aquell foc i aquella excitació. Tanmateix, va fingir que no se n’havia adonat i va reprendre la paraula on la seva dona l’havia deixat.

—Senyor —va dir—, és important, i vostè ho comprèn perfectament, que Valentine, a punt de fer el dinou anys, s’estableixi finalment. Tanmateix, no ens hem oblidat de vostè durant les converses i ens hem assegurat per endavant que el marit de Valentine acceptaria, si no viure amb nosaltres, que seríem una molèstia per a un matrimoni jove, sí que vostè, a qui Valentine estima especialment, un afecte al qual vostè sembla correspondre, anés a viure amb ells. Així vostè no perdria cap dels seus costums i, en lloc d’una persona jove, en tindria dues que el cuidarien.

La lluentor de la mirada de Noirtier va esdevenir sagnant.

Passava certament alguna cosa espantosa en l’ànima del vell; segurament, un crit de dolor i còlera li pujava a la gola, i, en no poder esclatar, el sufocava, perquè la cara se li va posar purpúria, i els llavis, blaus.

Villefort va obrir tranquil·lament una finestra, dient.

—Aquí fa molta calor, i això li va malament al senyor Noirtier. Després, va tornar al costat del malalt però no va seure de nou.

—El casament complau al senyor d’Épinay i la seva família —digué la senyora de Villefort—, la qual, d’altra banda, només consta d’un oncle i una tia. Com que la mare va morir quan el portava al món, i el pare fou assassinat l’any 1815, és a dir, quan el noi tenia amb prou feines dos anys, només depèn de la seva pròpia voluntat.

—Un assassinat misteriós —va afegir Villefort—, els autors del qual mai no van estar descoberts, malgrat que la sospita va planar sobre molta gent sense abatre’s sobre ningú.

Noirtier va fer un esforç tan gran que els llavis se li van contreure com si volgués somriure.

—Ara bé —va continuar Villefort—, els veritables culpables, els qui saben que van cometre el crim i sobre els quals pot caure la justícia humana mentre visquin, i la de Déu després de la mort, se sentirien molt feliços de trobar-se en el nostre lloc, tenir una filla per oferir al senyor Franz d’Épinay i apagar així qualsevol aparença de sospita.

Noirtier s’havia calmat amb una energia inesperada en un organisme destrossat.

—Sí, ja ho comprenc —va respondre a Villefort amb una mirada que expressava alhora un menyspreu profund i una còlera intel·ligent.

Villefort, per la seva banda, va respondre a la mirada, el contingut de la qual havia llegit perfectament, amb un lleuger arronsament d’espatlles.

Després va fer un gest a la dona perquè s’aixequés.

—Ara, senyor —digué la senyora de Villefort—, accepti els meus respectes. ¿Li plau que Édouard vingui a saludar-lo?

Estava convingut que el vell expressava la seva aprovació tancant els ulls, el seu refús parpellejant diverses vegades, i que formulava algun desig quan els alçava cap al cel.

Si demanava Valentine, només tancava l’ull dret.

Si demanava Barrois, tancava l’esquerre.

Davant la proposta de la senyora de Villefort, va parpellejar vivament.

La senyora de Villefort, acollida amb un refús evident, va mossegar-se els llavis.

—¿Vol, doncs, que li enviï Valentine?

—Sí —va fer el vell, tancant els ulls amb vivacitat.

El senyor i la senyora de Villefort van saludar, van sortir i van manar que cridessin Valentine, que ja havia estat avisada que hauria d’anar al llarg del dia a l’habitació del senyor de Noirtier.

Valentine, encara vermella a causa de l’emoció, va entrar a continuació a la cambra del vell. Només li va caldre una mirada per adonar-se del patiment de l’avi i del munt de coses que aquest li havia de dir.

—Oh, avi! —va exclamar—. ¿Què ha passat, doncs? ¿T’han fet enfadar i estàs enrabiat?

—Sí —va fer el vell, tancant els ulls.

—¿Amb qui? ¿Amb el meu pare? No. ¿Amb la senyora de Villefort? No. ¿Amb mi?

El vell va fer que sí.

—¿Amb mi? —va repetir Valentine, sorpresa.

El vell va renovar el senyal.

—¿I què t’he fet, jo, avi estimat? —va exclamar Valentine.

Cap resposta. Va continuar:

—Avui no t’he vist. ¿T’han contat, doncs, alguna cosa de mi?

—Sí —va dir la mirada del vell amb vivacitat.

—Deixa’m buscar, doncs. Déu meu, et juro, avi… Ah!… ¿El senyor i la senyora de Villefort acaben de sortir d’aquí, no?

—Sí.

—¿I t’han dit les coses que t’han fet enfadar? ¿Quines són? ¿Vols que els ho vagi a preguntar perquè pugui excusar-me amb tu?

—No, no —digué la mirada.

—Oh, però m’espantes! ¿Què t’han pogut dir, Déu meu?

Va reflexionar.

—Oh, ja ho sé! —va dir, abaixant la veu i acostant-se a l’ancià—. ¿T’han parlat, potser, del meu casament?

—Sí —va respondre la mirada, amb irritació.

—Ja ho comprenc, estàs enfadat amb mi pel meu silenci. Oh, ells m’havien recomanat que no te’n digués res, ni solament me n’havien dit res, a mi! Vaig assabentar-me del secret en certa manera per indiscreció. Per això he estat tan reservada amb tu. Perdona’m, estimat avi Noirtier.

Esdevinguda de nou fixa i inexpressiva, la mirada semblava dir: «Oh, no és solament el teu silenci allò que m’afligeix».

—¿Què és, doncs? —va preguntar la jove—. ¿Et penses, potser, que t’abandonaria, avi estimat, i que el casament em tornaria oblidadissa?

—No —va fer el vell.

—¿Aleshores t’han dit que el senyor d’Épinay consentia que vivim plegats?

—Sí.

—¿Per què t’has enfadat, doncs?

Els ulls de l’ancià van agafar una expressió de tendresa infinita.

—Sí, ja ho entenc —va dir Valentine—. ¿Perquè m’estimes?

El vell va fer que sí.

—¿I et fa por que sigui desgraciada?

—Sí.

—¿No t’agrada el senyor Franz?

Els ulls van repetir tres o quatre vegades:

—No, no, no.

—¿Aleshores estàs molt disgustat?

—Sí.

—Doncs, bé, escolta’m —digué Valentine, agenollant-se davant Noirtier i envoltant-li el coll amb els braços—, jo també estic molt disgustada perquè, a mi, tampoc no m’agrada el senyor Franz d’Épinay.

Un llampec d’alegria va il·luminar els ulls de l’ancià.

—¿Recordes que vas enfadar-te molt amb mi quan vaig voler retirar-me a un convent?

Una llàgrima va humitejar les àrides parpelles del vell.

—Doncs, bé, ho feia per fugir d’aquest casament que em desespera.

La respiració de Noirtier va esdevenir un panteix.

—¿Aleshores aquest matrimoni et causa molta pena, avi estimat? Oh, Déu meu, si tu poguessis ajudar-me, si entre tots dos poguéssim trencar el projecte! Tu, però, no tens cap força contra ells, tu que, tanmateix, tens un esperit tan viu i una voluntat tan ferma. Quan es tracta de lluitar, ets tan feble com jo o potser més i tot. Ai! Hauries estat un protector meu tan poderós quan eres fort i tenies salut! Avui, però, l’únic que pots fer és comprendre’m i alegrar-te o afligir-te amb mi. És una última felicitat que Déu ha oblidat de prendre’m junt amb les altres.

En sentir-la, els ulls de Noirtier van adquirir una expressió tan intensa de malícia i penetració que, a la noia, va semblar-li llegir-hi aquestes paraules:

—T’equivoques, encara puc fer molt per tu.

—¿Pots fer alguna cosa per mi, avi estimat? —va traduir Valentine.

—Sí.

Noirtier va alçar els ulls al cel. Era el senyal convingut entre ell i Valentina quan volia alguna cosa.

—¿Què vols, avi estimat?

Valentine va reflexionar un instant, va expressar en veu alta tots els seus pensaments a mesura que se li acudien, i, en veure que el vell responia contínuament no a tot el que li deia, va exclamar:

—Au, com que sóc tan ximple, recorrerem als grans mitjans!

Aleshores va recitar successivament les lletres de l’alfabet, de la a fins a la ena, mentre interrogava amb un somriure els ulls del paralític; a la ena, Noirtier va moure el cap afirmativament.

—Ah! —va exclamar Valentine—. El que vostè vol comença amb ena. Bé, a veure què volem de l’ena: na, ne, ni, no.

—Sí, sí, sí —va fer el vell.

—Ah, és no!

—Sí.

Valentine va anar a buscar un diccionari i va posar-lo sobre un pupitre davant Noirtier; va obrir-lo, i, quan va veure els ulls de l’ancià clavats a les pàgines, va recórrer ràpidament les columnes de dalt a baix amb la punta del dit.

L’exercici, al cap de sis anys que feia que Noirtier havia caigut en l’espantós estat en què es trobava, havia esdevingut tan fàcil per a la jove que endevinava tan de pressa el pensament de l’ancià com si ell mateix hagués pogut consultar el diccionari.

A la paraula notari, Noirtier va fer senyal de parar.

—Notari —va dir Valentine—. ¿Vols un notari, avi?

El vell va fer un senyal per dir que volia, en efecte, un notari.

—¿Cal, doncs, enviar-lo a buscar?

—Sí —va fer el paralític.

—¿Ha de saber-ho, el meu pare?

—Sí.

—¿És urgent que vingui?

—Sí.

—Aleshores te l’enviarem a buscar de seguida. ¿És tot el que vols?

—Sí.

Valentine va agafar ràpidament la campaneta i va cridar un criat perquè fes venir el senyor i la senyora de Villefort a l’habitació de l’avi.

—¿Estàs content? —va preguntar-li Valentine—. Sí… crec que sí, ¿oi? Això no era fàcil de trobar.

I la jove va somriure a l’avi com hauria somrigut a una criatura.

El senyor de Villefort va entrar, acompanyat de Barrois.

—¿Què vol, senyor? —va preguntar al paralític.

—Senyor —digué Valentine—, el meu avi vol un notari.

En sentir l’estranya i sobretot inesperada petició, el senyor de Villefort va intercanviar una mirada amb el paralític.

—Sí —va fer aquest amb una fermesa que indicava que, amb l’ajuda de Valentine i del vell servidor, que ara sabia el que l’amo volia, estava disposat a sostenir la lluita.

—¿Vol el notari? —va repetir Villefort.

—Sí.

—¿Per a què?

Noirtier no va respondre.

—¿Per a què necessita, però, un notari? —va insistir Villefort.

La mirada del paralític va continuar immòbil i, per tant, muda, cosa que volia dir:

—Persisteixo en la meva voluntat.

—¿Per fer-nos alguna mala jugada? —va preguntar Villefort—. ¿Val la pena?

—En fi —va dir Barrois, disposat a insistir amb la perseverança habitual dels vells criats—, si el senyor vol un notari, és, evidentment, perquè el necessita. Per tant, vaig a buscar-ne un.

Barrois no reconeixia més amo que Noirtier i no admetia mai que els desigs d’aquest fossin discutits.

—Sí, vull un notari —va fer el vell tancant els ulls amb un gest de desafiament i com si hagués volgut dir: «A veure si algú s’atreveix a refusar-me el que jo vull».

—Tindrà un notari ja que en vol un de totes passades, senyor, però jo m’excusaré amb ell i l’excusaré, a vostè, perquè l’escena serà molt ridícula.

—No hi fa res —digué Barrois—, de totes maneres, aniré a buscar-lo.

I el vell servidor va sortir amb un gest de triomf.





LX


El testament

Quan Barrois va sortir, Noirtier va mirar Valentine amb un interès maliciós que anunciava moltes coses. La jove va comprendre la mirada, i també Villefort perquè va arrufar les celles i va fer cara de pomes agres.

El procurador va agafar una cadira, va instal·lar-se a l’habitació del paralític i va esperar.

Noirtier se’l mirava amb una perfecta indiferència. De cua d’ull, però, havia manat a Valentine que no s’inquietés i que es quedés també a l’habitació.

Tres quarts d’hora més tard, el criat va tornar amb el notari.

—Senyor —li digué Villefort després de les salutacions—, l’ha fet venir el senyor Noirtier de Villefort, aquí present: una paràlisi general l’ha privat de l’ús dels membres i de la veu, i només nosaltres, amb moltes dificultats, aconseguim captar fragments dels seus pensaments.

Noirtier va fer una crida a Valentine amb la mirada, una crida tan seriosa i tan imperativa, que la jove va replicar immediatament:

—Senyor, jo entenc tot el que l’avi vol dir.

—És veritat —va afegir Barrois—, tot, absolutament tot, com li deia al senyor mentre veníem.

—Permeti’m, senyor, i vostè també, senyoreta —va dir el notari, adreçant-se a Villefort i a Valentine—, aquest és un dels casos en què un funcionari públic no pot actuar a la lleugera sense assumir una responsabilitat perillosa. El primer que cal perquè una acta sigui vàlida és que el notari estigui ben convençut que ha interpretat amb fidelitat la voluntat de qui la dicta. Ara bé, jo no puc estar segur de l’aprovació o no d’un client que no parla. I, com que l’objecte dels seus desigs o de la seva repugnància, tenint en compte el seu mutisme, no em pot ser demostrat clarament, el meu ministeri és més que inútil i seria exercit il·legalment.

El notari va fer un pas per retirar-se. Un imperceptible somriure de triomf va aflorar als llavis del procurador del rei.

Per la seva banda, Noirtier va mirar Valentine amb una expressió tan intensa de dolor que la jove va barrar el pas al notari.

—Senyor —li digué—, la llengua que jo parlo amb l’avi es pot aprendre fàcilment. I puc ensenyar-li, a vostè, a comprendre-la com jo mateixa en pocs minuts. ¿Què necessita, senyor, perquè la seva consciència quedi perfectament tranquil·la?

—Perquè les nostres actes siguin vàlides, senyoreta —va respondre el notari—, és necessari que tinguem la certesa de la seva aprovació o improvació. Es pot fer testament quan pateixes una malaltia física, però cal tenir la ment sana.

—Doncs, bé, senyor, amb dos signes, vostè adquirirà la certesa que el meu avi mai no ha gaudit com ara de la plenitud de la seva intel·ligència. El senyor Noirtier, privat de la veu, privat del moviment, tanca els ulls quan vol dir sí i parpelleja diverses vegades quan vol dir no. Vostè ja sap prou per parlar amb ell, provi-ho.

La mirada que el vell va adreçar a Valentine expressava tanta tendresa i agraïment que fins i tot el notari la va entendre.

—¿Ha sentit i ha entès el que acaba de dir la seva néta, senyor? —va preguntar el notari.

Noirtier va tancar lentament els ulls i va reobrir-los al cap d’un instant.

—¿Aprova el que ella ha dit, és a dir que els signes que acaba d’indicar-me són exactament els que vostè fa servir per fer comprendre el seu pensament?

—Sí —va fer l’ancià una altra vegada.

—¿És vostè qui m’ha fet venir?

—Sí.

—¿Per fer testament?

—Sí.

—¿I no vol que em retiri sense haver-lo fet?

El paralític va parpellejar ràpidament diverses vegades.

—Bé, senyor —digué la jove al notari—, ¿el comprèn, ara? ¿Quedarà tranquil·la la seva consciència?

Tanmateix, abans que el notari pogués respondre, Villefort va emportar-se’l a part.

—¿Creu, senyor —li va preguntar—, que un home pugui suportar impunement un xoc físic tan terrible com el que ha patit el senyor Noirtier de Villefort sense que la ment no hagi estat greument afectada?

—No és precisament això el que m’inquieta, senyor —respongué el notari—. Em pregunto com arribarem a endevinar els seus pensaments a fi de provocar les respostes.

Valentine i l’ancià sentien la conversa. Noirtier va clavar una mirada tan fixa i tan ferma sobre Valentine, que demanava, evidentment, una resposta.

—No s’inquieti per això, senyor —digué al notari—. Per difícil que sigui, o que li sembli, descobrir el pensament del meu avi, jo l’hi revelaré de manera que no hi hagi cap dubte sobre això. Fa sis anys que sóc al costat del senyor Noirtier, i que ell mateix digui si, en tot aquest temps, algun dels seus desigs se li ha quedat enterrat al cor per no haver-me’l pogut fer entendre.

—No —va fer el vell.

—Provem-ho, doncs —va dir el notari—. ¿Accepta la senyoreta com a intèrpret?

El paralític va fer que sí.

—Bé, a veure, senyor, ¿què vol de mi i quin és el document que vol fer?

Valentine va dir totes les lletres de l’alfabet fins a la T.

L’eloqüent mirada de Noirtier va aturar-la aquí.

—El senyor demana la lletra T —va dir el notari—, és evident.

—Esperi —digué Valentine i va girar-se cap al seu avi—: Ta… te…

El vell va aturar-la a la segona síl·laba.

Aleshores Valentine va agafar el diccionari i va buscar les pàgines corresponents.

—Testament —va assenyalar el seu dit, aturat pels ulls de Noirtier.

—Testament —va dir el notari—, la cosa està clara, el senyor vol testar.

—Sí —va fer Noirtier diverses vegades.

—Això és meravellós, senyor, admeti-ho —va dir el notari a Villefort, estupefacte.

—En efecte —va replicar aquest—, i encara seria més meravellós, aquest testament, perquè, en fi, no m’imagino que les clàusules vinguin a arrenglerar-se sobre el paper, paraula per paraula, sense la intel·ligent inspiració de la meva filla. I potser Valentine estarà una mica massa interessada en aquest testament per ser una intèrpret adequada de les obscures voluntats del senyor Noirtier de Villefort.

—No, no, no! —va fer el paralític.

—¿Com? —va preguntar Villefort—. ¿Valentine no està interessada en el testament?

—No —va fer Noirtier.

—Senyor —va dir el notari, que, encantat amb aquell assumpte, es prometia contar en societat els detalls del pintoresc episodi—, senyor, el que fa un moment considerava impossible, ara em sembla d’allò més fàcil, i aquest serà simplement un testament místic, és a dir previst i autoritzat per la llei sempre que sigui llegit en presència de set testimonis, aprovat pel testador davant d’ells i tancat pel notari, sempre present. Quant al temps, durarà amb prou feines una mica més que un d’ordinari. Primer hi haurà les fórmules consagrades, que són sempre les mateixes, i, quant als detalls, la majoria els proporcionarà l’estat dels assumptes del testador i vostè, que els coneix per haver-los administrat. D’altra banda, però, perquè el document sigui inatacable, li donarem l’autenticitat més completa: un dels meus col·legues m’ajudarà, i, contra els costums, assistirà al dictat. ¿Està satisfet, senyor? —va preguntar el notari adreçant-se a l’ancià.

—Sí —va respondre Noirtier, radiant per haver estat entès.

«¿Què farà?», va preguntar-se Villefort, a qui la seva alta posició exigia tanta reserva, sense poder endevinar les intencions del seu pare.

Va girar-se, doncs, per enviar a buscar el segon notari designat pel primer, però Barrois, que ho havia sentit tot i havia endevinat el desig de l’amo, ja se n’havia anat.

Aleshores el procurador del rei va fer dir a la seva dona que pugés.

Un quart d’hora després, tothom es trobava reunit a l’habitació del paralític, i el segon notari havia arribat.

Els dos funcionaris ministerials van posar-se d’acord amb poques paraules. Es va llegir una fórmula de testament vaga, banal. Després, per començar, per dir-ho així, la investigació de la seva intel·ligència, el primer notari va dirigir-se a Noirtier.

—Quan es fa testament, senyor, és en favor o en perjudici d’algú.

—Sí —va fer Noirtier.

—¿Té una idea del total de la seva fortuna?

—Sí.

—Ara li diré diverses quantitats que augmentaran progressivament i vostè m’aturarà quan jo arribi a la que considera correcta.

—Sí.

En aquell interrogatori, hi havia una mena de solemnitat. D’altra banda, potser mai no havia resultat tan visible la lluita de la intel·ligència contra la matèria. I, si no era un espectacle sublim, com estaríem temptats de dir, resultava almenys curiós.

Els presents feien cercle al voltant de Noirtier. El segon notari s’havia assegut davant d’una taula, preparat per escriure, el primer estava dret davant el vell i l’interrogava.

—¿La seva fortuna supera els tres-cents mil francs?

Noirtier va fer que sí.

—¿Posseeix quatre-cents mil francs? —va preguntar el notari.

Noirtier va romandre immòbil.

—¿Cinc-cents mil?

La mateixa immobilitat.

—¿Sis-cents mil? ¿Set-cents mil? ¿Vuit-cents mil? ¿Nou-cents mil?

Noirtier va fer que sí.

—¿Posseeix nou-cents mil francs?

—Sí.

—¿En immobles? —va preguntar el notari.

Noirtier va fer que no.

—¿En inscripcions de rendes?

Noirtier va fer que sí.

—¿Les té vostè?

Una mirada adreçada a Barrois va fer sortir el vell servidor, que va tornar al cap d’un instant amb una capseta.

—¿Ens permet obrir aquesta capseta? —va preguntar el notari.

Noirtier va fer que sí.

Van obrir-la i van trobar-hi inscripcions per valor de nou-cents mil francs al llibre major.

El primer notari va passar les inscripcions d’una a una al seu col·lega. El total era l’expressat per Noirtier.

—És exactament això —va dir—. És evident que conserva la plenitud de la seva intel·ligència.

Després va adreçar-se al paralític:

—Bé, vostè posseeix nou-cents mil francs de capital, que, de la manera que es troben invertits, deuen produir-li aproximadament quaranta mil lliures de renda, ¿no?

—Sí —va fer Noirtier.

—¿A qui desitja deixar aquesta fortuna?

—Oh, això no és gens dubtós! —va exclamar la senyora de Villefort—. El senyor Noirtier només estima la seva néta, la senyoreta Valentine de Villefort. És ella qui el cuida des de fa sis anys i ha sabut captivar l’afecte del seu avi, gairebé diria l’agraïment, amb atencions assídues. És just, doncs, que rebi el premi a la seva abnegació.

Els ulls de Noirtier van llampegar, com si no es deixés enganyar pel fals assentiment de la senyora de Villefort a les intencions que aquesta li suposava.

—¿Deixa, doncs, a la senyoreta Valentine de Villefort els nou-cents mil francs? —va preguntar el notari, que es pensava que només caldria fer constar aquella clàusula, però volia assegurar-se de l’assentiment de Noirtier i volia fer-lo constatar per tots els testimonis de l’estranya escena.

Valentine havia retrocedit un pas i plorava amb el cap cot. El vell va contemplar-la un instant amb una expressió de profunda tendresa; després, mirant el notari, va parpellejar d’una manera molt significativa.

—¿No? —va preguntar el notari—. ¿No fa hereva universal la senyoreta Valentine de Villefort?

Noirtier va fer que no.

—¿No s’equivoca? —va exclamar el notari—. ¿Diu que no?

—No! —va repetir Noirtier—. No!

Valentine va aixecar el cap. Estava estupefacta, no pas perquè havia estat desheretada sinó per haver provocat el sentiment que dicta ordinàriament actes semblants.

Noirtier, però, va mirar-la amb una expressió de tendresa tan profunda que la noia va exclamar.

—Oh, avi meu, ja veig que només em treu la seva fortuna, però continua deixant-me el seu cor!

—Oh, sí, i tant! —van dir els ulls del paralític, tancant-se amb una expressió davant la qual Valentine no podia enganyar-se.

—Gracies, gràcies! —va murmurar.

Mentrestant, el refús havia fet néixer una il·lusió inesperada al cor de la senyora de Villefort. Va acostar-se al vell.

—¿Aleshores, estimat senyor Noirtier, deixa la seva fortuna al seu nét Édouard de Villefort? —va preguntar-li.

El parpelleig va ser terrible: gairebé expressava odi.

—No —va fer el notari—. ¿Llavors el deixa al seu fill, aquí present?

—No! —va replicar el vell.

Els dos notaris van mirar-se, estupefactes. Villefort i la dona van sentir-se envermellir, ella de vergonya, ell de còlera.

—¿Què hem fet, doncs, avi? —va preguntar Valentine—. ¿Ja no ens estima?

La mirada del vell va passar ràpidament del fill a la nora, i va aturar-se sobre Valentine amb una expressió de profunda tendresa.

—Doncs, bé, avi —digué la jove—, si m’estimes, intenta aliar aquest amor amb el que fas ara. Em coneixes, saps que mai no he pensat en la teva fortuna; d’altra banda, diuen que sóc rica per la banda de la meva mare, fins i tot massa rica. Explica’t, doncs.

Noirtier va clavar la mirada ardent a la mà de Valentine.

—¿La meva mà?

—Sí —va fer Noirtier.

—La seva mà! —van repetir els assistents.

—Ah, senyors, ja veuen que tot és inútil i que el meu pobre pare és boig! —digué Villefort.

—Oh! —va exclamar de sobte Valentine—. Ja ho entenc! ¿El meu matrimoni, avi?

—Sí, sí, sí —va repetir el paralític, mentre els ulls li llampegaven cada cop que aixecava les parpelles.

—¿T’has enfadat amb nosaltres pel casament, oi?

—Sí.

—Però això és absurd! —va exclamar Villefort.

—Perdoni, senyor —va replicar-li el notari—, és, al contrari, ben lògic i em fa l’efecte que s’encadena perfectament.

—¿No vols que em casi amb el senyor Franz d’Épinay?

—No, no vull —va expressar la mirada del vell.

—¿I deshereta la seva néta perquè fa un casament contra la voluntat de vostè?

—Sí —va respondre Noirtier.

—De manera que, sense aquest matrimoni, seria l’hereva?

—Sí.

Aleshores va fer-se un silenci profund al voltant del vell.

Els notaris es consultaven; Valentine, amb les mans juntes, mirava l’avi amb un somriure d’agraïment; Villefort es mossegava els seus llavis prims; la senyora de Villefort, a desgrat seu, no podia reprimir un sentiment d’alegria que se li escampava per la cara.

—Tanmateix —digué Villefort, trencant el primer aquell silenci—, em sembla que sóc l’únic jutge dels arguments a favor d’aquesta unió. Únic amo de la mà de la meva filla, vull que es casi amb el senyor Franz d’Épinay, i s’hi casarà.

Valentine va desplomar-se plorant en una butaca.

—Senyor —digué el notari, adreçant-se al vell—, ¿què pensa fer amb la seva fortuna si la senyoreta Valentine es casés amb el senyor d’Épinay?

Els ulls del vell van romandre immòbils.

—¿Tanmateix pensa disposar-ne?

—Sí —va fer Noirtier.

—¿A favor d’algú de la seva família?

—No.

—¿A favor dels pobres, aleshores?

—Sí.

—¿Sap, però, que la llei li impedeix no deixar res al seu fill?

—Sí.

—¿Només disposarà, doncs, de la part que la llei li autoritza?

Els ulls de Noirtier van quedar-se immòbils.

—¿Continua volent disposar de tot?

—Sí.

—Després de la seva mort, però, impugnaran el testament.

—No.

—El meu pare em coneix, senyor —digué Villefort—, sap que la seva voluntat serà sagrada per a mi; d’altra banda, comprèn que, donada la meva posició, no puc pledejar contra els pobres.

Els ulls de Noirtier expressaven el seu triomf.

—¿Què decideix, senyor? —va preguntar el notari a Villefort.

—Res, senyor, és una decisió adoptada pel meu pare i sé que no la canviarà. Em resigno, doncs. Els nou-cents mil francs sortiran de la família i aniran a enriquir els hospitals, però no cediré gens ni mica a un caprici de vell i actuaré segons la meva consciència.

I Villefort va retirar-se junt amb la dona, deixant que el pare testés com volgués.

El testament va quedar enllestit aquell mateix dia. Van anar a buscar els testimonis, fou aprovat pel vell, tancat en presència seva i dipositat al despatx del senyor Deschamps, el notari de la família.





LXI


El telègraf

Quan el senyor i la senyora de Villefort van baixar de les habitacions del senyor Noirtier, van assabentar-se que el comte de Montecristo, que havia vingut a fer-los una visita, havia estat conduït al saló, on els esperava. La senyora de Villefort, massa trasbalsada per entrar-hi directament, va passar abans pel seu dormitori mentre que el procurador del rei, més segur d’ell mateix, va anar de seguida al saló.

Malgrat que dominava les seves emocions i sabia fer bona cara, en aquella ocasió, el senyor de Villefort no va poder desempallegar-se del tot del mal humor ni evitar que el comte, el somriure del qual era radiant, captés l’aspecte amoïnat i pensarós de les seves fesomies.

—Oh, Déu meu! —va exclamar Montecristo després dels primers compliments—. ¿Què té, senyor de Villefort? ¿He arribat en l’instant que meditava una acusació d’allò més greu?

Villefort va intentar somriure.

—No, senyor comte, l’única víctima que hi ha aquí, sóc jo. Sóc jo qui perd el procés; l’atzar, la tossuderia i la follia han llançat la requisitòria.

—¿Què vol dir? —va preguntar Montecristo amb un interès perfectament fingit—. ¿Li ha succeït realment alguna desgràcia greu?

—Oh!, senyor comte —digué Villefort amb una calma plena d’amargura—, no val la pena de parlar-ne. No te gaire importància, una simple pèrdua de diners.

—En efecte —va respondre Montecristo—, una pèrdua de diners és poca cosa amb una fortuna com la que vostè posseeix i amb un esperit elevat i filosòfic com el seu!

—Tanmateix, el que em preocupa no és el tema dels diners, tot i que nou-cents mil francs valen un disgust, o, si més no un cert despit. El que em fereix, sobretot, és la disposició de l’atzar, del destí o de la fatalitat, no sé com anomenar el poder que dirigeix el cop que he rebut, que acaba amb les meves esperances de fortuna i potser destrueix el futur de la meva filla, tot pel caprici d’un vell que ha tornat a la infància.

—¿Què passa, doncs, Déu meu? —va exclamar el comte—. ¿Ha dit nou-cents mil francs? Realment, com diu, la quantitat mereix els laments fins i tot d’un filòsof. ¿Qui li causa aquesta pena?

—El meu pare, del qual ja li he parlat.

—Caram, el senyor Noirtier! Vostè va dir-me, però, que estava completament paralitzat i que havia perdut totes les facultats, ¿no?

—Sí les físiques, perquè no es pot moure ni parlar, però, malgrat tot, com vostè veu, pensa, vol i actua. L’he deixat fa cinc minuts, en aquest moment es troba ocupat dictant un testament a dos notaris.

—¿Aleshores ha parlat?

—Una cosa millor: s’ha fet comprendre.

—¿Com?

—Amb l’ajuda de la mirada: els ulls li continuen vivint i, com vostè pot veure, maten.

—Amic meu —digué la senyora de Villefort, que acabava d’entrar—, potser exagera la situació.

—Senyora… —digué el comte, inclinant-se.

La senyora de Villefort va saludar amb el seu somriure mes graciós.

—¿Què m’està dient el senyor de Villefort? —va preguntar Montecristo—. Quina desgràcia incomprensible…

—Incomprensible és la paraula! —va exclamar el procurador del rei, arronsant les espatlles—. Un caprici de vell!

—¿No hi ha cap manera de fer-lo canviar de decisió?

—Sí —va respondre la senyora de Villefort—. Fins i tot depèn del meu marit que el testament es faci a favor de Valentine i no pas en detriment seu.

El comte, en veure que marit i muller començaven a parlar amb paraules va adoptar una actitud distreta, i va observar amb una atenció profunda i una aprovació total Édouard, que abocava tinta a l’abeurador dels ocells.

—Estimada —va respondre Villefort a la dona—, sap que no m’agrada adoptar el paper de patriarca a casa meva i que mai no he cregut que el destí de l’univers depengui d’un gest meu. Tanmateix, és important que les meves decisions siguin respectades per la família, i que la bogeria d’un vell i el caprici d’una criatura no destrueixin un projecte en el qual Penso des de fa molts anys. El baró d’Épinay, com vostè sap, era amic meu, i una aliança amb el seu fill era d’allò més convenient.

—¿Creu que Valentine està d’acord amb ell…? —digué la senyora de Villefort—. En efecte… ella s’ha oposat sempre a aquest matrimoni, i no em sorprendria que el que acabem de veure i sentir sigui l’execució d’un pla concertat entre tots dos.

—Senyora —va dir Villefort—, ningú no renuncia així, cregui’m, a una fortuna de nou-cents mil francs.

—Ella renunciava al món, senyor, quan va voler entrar en un convent fa un any.

—No hi fa res —va replicar Villefort—, dic que aquest casament ha de celebrar-se, senyora!

—¿En contra de la voluntat del seu pare? —digué la senyora de Villefort, tocant una altra corda—. Això és molt greu!

Montecristo feia veure que no escoltava però no es perdia ni una paraula del que deien.

—Senyora —va replicar Villefort—, puc dir que he respectat sempre la voluntat del meu pare perquè, al sentiment natural de la descendència, s’hi afegia en mi la consciència de la seva superioritat moral. Al capdavall, un pare és sagrat per dues raons: com a creador i com a mestre. Avui, però, he de renunciar a reconèixer cap intel·ligència en un vell que, per un simple record d’odi contra el pare, persegueix així el fill. Seria doncs, ridícul ajustar la meva conducta als seus capricis. Continuaré tenint el més gran respecte pel senyor Noirtier, suportaré sense queixar-me el càstig pecuniari que m’infligeix, però la meva voluntat continuarà immutable, i el món veurà qui tenia raó. En conseqüència, casaré la filla amb el baró Franz d’Épinay, perquè, en la meva opinió, aquesta unió és honorable i bona, i perquè, en definitiva, vull casar-la amb qui em plagui.

—I ara! —va dir el comte, l’aprovació del qual el procurador del rei havia sol·licitat contínuament amb la mirada—. I ara! ¿Diu que el senyor Noirtier deshereta la senyoreta Valentine perquè ella es casarà amb el senyor baró Franz d’Épinay?

—Sí, Déu meu, sí, senyor! Aquest és el motiu —respongué Villefort, arronsant les espatlles.

—Si més no, el motiu visible —va afegir la senyora de Villefort.

—El real, senyora, cregui’m. Conec el meu pare.

—¿Qui ho entén, això? —va exclamar la dona—. ¿Per què el senyor d’Épinay desplau més que un altre al senyor Noirtier, pregunto?

—¿Es tracta del senyor Franz d’Épinay —va preguntar el comte—, el fill del general de Quesnel, al qual Carles X va fer baró d’Épinay?

—Exacte! —respongué Villefort.

—Doncs, bé, el vaig conèixer i va semblar-me un jove encantador!

—Això no és sinó un pretext, n’estic segura —va dir la senyora de Villefort—. Els vells són uns tirans en els seus afectes; el senyor Noirtier no vol que la néta es casi.

—¿No coneixen, però, alguna causa d’aquest odi? —va preguntar Montecristo.

—¿Qui pot saber-ho. Déu meu?

—¿Alguna antipatia política, potser?

—El meu pare i el del senyor d’Épinay van viure, en efecte, els mateixos temps tempestuosos dels quals jo només vaig veure els últims dies —digué Villefort.

—¿No era bonapartista, el seu pare? —va preguntar Montecristo—. Em sembla recordar que vostè me n’havia dit alguna cosa.

—El pare va ser, per damunt de tot, jacobí —va dir Villefort, arrossegat per l’emoció més enllà dels límits de la prudència—, i la toga de senador que Napoleó va posar-li sobre les espatlles no va fer sinó disfressar el vell sense canviar-lo. Quan el pare conspirava, no ho feia a favor de l’emperador sinó contra els Borbons, perquè tenia això de terrible: mai no havia lluitat per utopies irrealitzables sinó per les coses possibles, i havia aplicat a la consecució d’aquestes coses possibles les terribles teories de la Montagne[89], que no retrocedia davant de cap mitjà.

—Bé —digué Montecristo—, és això. El senyor Noirtier i el senyor d’Épinay van topar en política. Encara que el general d’Épinay havia servit sota Napoleó, ¿no conservava en el fons del seu cor sentiments reialistes? ¿No van assassinar-lo una nit, quan sortia d’un club de partidaris de Napoleó, on l’havien atret amb l’esperança de trobar en ell un germà?

Villefort va mirar gairebé amb terror el comte.

—¿M’equivoco? —va preguntar Montecristo.

—No, senyor —li respongué la senyora de Villefort—, al contrari, i és justament a causa del que vostè acaba de dir que el senyor de Villefort, per apagar els vells odis, va tenir la idea de fer que s’estimessin els fills dels pares que s’havien odiat.

—Idea sublim! —va exclamar Montecristo—. Una idea plena de caritat, que la societat hauria d’aplaudir. En efecte, era bonic veure la senyoreta Noirtier de Villefort convertida en la senyora de Franz d’Épinay.

Villefort va estremir-se i va mirar Montecristo com si volgués llegir-li al fons del cor la intenció que li havia dictat les paraules que acabava de pronunciar.

Però el comte va conservar el seu estereotipat somriure benèvol, i un cop més, el procurador del rei, a desgrat de la profunditat de la seva mirada, no va passar de l’epidermis.

—De manera que, encara que signifiqui una gran desgràcia per a Valentine perdre la fortuna del seu avi —va continuar Villefort—, no crec que hagi de trencar-se el casament. No crec que el senyor d’Épinay reculi davant aquest fracàs pecuniari. Veurà que potser jo valc més que els diners, ja que els sacrifico per mantenir la paraula que li vaig donar. Calcularà, d’altra banda, que Valentine és rica per l’herència de la mare, administrada pel senyor i la senyora de Saint-Méran, que estimen amb tendresa la seva néta.

—I que es mereixen que els estimin i els cuidin com Valentine ha fet amb el senyor Noirtier —digué la senyora de Villefort—. A més, vindran a París d’aquí a un mes, com a màxim, i Valentine, després de l’ofensa que acaba de patir, es veurà eximida d’enterrar-se al costat del senyor Noirtier com ha fet fins ara.

El comte escoltava amb complaença les veus discordants d’aquells amors propis ferits i d’aquells interessos perjudicats.

—Però em sembla —digué després d’un instant de silenci—, i demano perdó anticipadament pel que vaig a dir, em sembla que, si el senyor Noirtier deshereta la senyoreta de Villefort, culpable de voler-se casar amb un jove el pare del qual ell detestava, el vell no pot reprotxar-li el mateix error a Édouard.

—¿No és injust, senyor? —va exclamar la senyora de Villefort en un to impossible de descriure—. ¿No és odiosament injust? El pobre Édouard és tan nét del senyor Noirtier com Valentine, i, tanmateix, si Valentine no hagués de casar-se amb el senyor Franz, el senyor Noirtier li hauria deixat tot a ella. Encara més, Édouard porta el nom de la família, cosa que no impedeix que, fins i tot suposant que Valentine sigui efectivament desheretada pel seu avi, encara serà tres vegades més rica que ell.

Després d’aquest comentari de la senyora Villefort, el comte va limitar-se a escoltar sense dir res.

—Miri —va fer Villefort—, miri, senyor comte, deixem de parlar, si us plau, d’aquestes misèries familiars. Sí, és cert, la meva fortuna anirà a engreixar els ingressos dels pobres, que són, avui, els veritables rics; sí, el meu pare m’haurà frustrat, i sense cap motiu, una esperança legítima. Jo, però, hauré actuat com un home assenyat i com un home de cor. El senyor d’Épinay, a qui havia promès les rendes d’aquests diners, les rebrà encara que hagi d’imposar-me les privacions més cruels.

—Tanmateix —va replicar la senyora de Villefort, tornant a l’única idea que l’obsessionava—, potser valdria més explicar aquesta desgràcia al senyor d’Épinay, i que ell renunciés a la seva paraula.

—Oh, seria una gran desgràcia! —va exclamar Villefort.

—¿Una gran desgràcia? —va repetir Montecristo.

—Sens dubte —va continuar Villefort, calmant-se—. Un casament trencat, fins i tot per raons de diners, és perjudicial per a una jove; a més, vells rumors que jo volia apagar reprendrien consistència. Però no, no passarà res d’això. Si és una persona honesta, el senyor d’Épinay encara se sentirà més compromès que abans pel desheretament de Valentine; si no, actuaria mogut simplement per l’avarícia. No, és impossible.

—Penso com el senyor de Villefort —va dir Montecristo, clavant la mirada sobre la dona—, i, si tingués prou amistat amb ell per permetre’m aconsellar-lo, tenint en compte que el senyor d’Épinay és a punt de tornar, almenys això m’han dit, l’invitaria a lligar l’afer tan sòlidament que no pugui desfer-se; jo jugaria, doncs, una partida que ha de ser molt honorable per al senyor de Villefort.

Aquest va aixecar-se, trasbalsat per una alegria visible, mentre la dona empal·lidia lleugerament.

—Bé —va dir el procurador del rei, allargant la mà a Montecristo—, això és el que jo volia sentir, i m’aprofitaré de l’opinió d’un conseller com vostè. Per tant, doncs, que tothom doni per no succeït el que ha passat avui aquí. Res no ha canviat en els nostres projectes.

—Senyor —va dir el comte—, tot i que la gent és molt injusta, alabarà aquesta decisió; els seus amics se’n sentiran orgullosos, i el senyor d’Épinay, encara que hagués de prendre la senyoreta de Villefort sense dot, cosa que no passarà, se sentirà encantat d’entrar en una família disposada a elevar-se a l’altura de sacrificis com aquests per mantenir la paraula i complir el seu deure.

Mentre deia això, el comte s’havia aixecat i es disposava a anar-se’n.

—¿Ens deixa, senyor comte? —va preguntar la senyora de Villefort.

—Per força, senyora, venia solament a recordar-los la seva promesa per dissabte.

—¿Temia que ens n’oblidéssim?

—És molt bondadosa, senyora, però el senyor de Villefort té unes ocupacions tan greus i, a vegades, tan urgents…

—El meu marit va donar la seva paraula, senyor —va dir la senyora de Villefort—, i vostè acaba de veure que la manté quan ho pot perdre tot; amb més motiu ho farà quan pot guanyar-ho tot.

—¿La reunió tindrà lloc a la seva casa dels Champs-Élysées? —va preguntar Villefort.

—No —digué Montecristo—, cosa que encara fa el seu sacrifici més meritori: serà al camp.

—¿Al camp?

—Sí.

—¿I on? ¿Prop de París, no?

—A les portes, a mitja llegua de la barrera, a Auteuil.

—A Auteuil! —va exclamar Villefort—. Ah, és veritat! La senyora va dir-me que vostè vivia a Auteuil, perquè van traslladar-la a casa seva. ¿I en quina banda d’Auteuil?

—Al carrer de la Fontaine.

—Al carrer de la Fontaine! —digué Villefort amb veu ofegada—. ¿Quin número?

—El 28.

—¿Aleshores li van vendre la casa del senyor de Saint-Méran?

—¿Del senyor de Saint-Méran? —va preguntar Montecristo—. ¿La casa pertanyia, doncs, al senyor de Saint-Méran?

—Sí —va intervenir la senyora de Villefort—. ¿I vol creure una cosa, senyor comte?

—¿Quina?

—¿Troba la casa bonica, no?

—Encantadora.

—Doncs, bé, el meu marit no va voler viure-hi mai.

—Oh! —va respondre Montecristo—. Realment, senyor, és una prevenció que no entenc.

—No m’agrada Auteuil, senyor —digué el procurador del rei, fent un esforç per controlar-se.

—¿Suposo que no tindré la desgràcia que aquesta antipatia em privi de l’honor de rebre’ls? —va preguntar Montecristo amb inquietud.

—No, senyor comte… espero que no… faré tot el que sigui possible, cregui’m —balbucejà Villefort.

—Oh! —va respondre Montecristo—. No admeto cap excusa. Els espero dissabte a les sis, i, si no vénen, creuré, què sé jo, que, en aquella casa deshabitada des de fa vint anys, hi ha alguna tradició lúgubre, alguna llegenda de sang.

—Hi aniré, senyor comte, hi aniré —va dir vivament Villefort.

—Gràcies —digué Montecristo—. Ara, cal que m’acomiadi.

—En efecte, ha dit que es veia obligat a deixar-nos, senyor comte —va intervenir la senyora Villefort—, i em sembla que fins i tot anava a dir-nos per quina causa, quan s’ha interromput i ha canviat de tema.

—Realment, senyora, no sé si atrevir-me a dir on vaig.

—Bah, digui-ho!

—Com que sóc un veritable badoc, vaig a visitar una cosa que m’ha fet somiar hores senceres.

—¿Quina?

—Un telègraf. Ja ho he dit, caram! Pitjor per a mi.

—Un telègraf! —va repetir la senyora de Villefort.

—Sí, Déu meu, sí, un telègraf! A vegades, al final d’un camí, al cim d’un pujol, sota el sol brillant, veia elevar-se aquests braços negres i plegables semblants a les potes d’un enorme coleòpter, i sempre m’emocionava, ho juro, perquè em pensava que aquells senyals estranys, tallant l’aire amb precisió i portant a tres-centes llegües la voluntat desconeguda d’un home assegut davant una taula fins a un altre assegut davant d’una altra taula al final de la línia, es dibuixaven contra el gris d’un núvol o sobre el blau del cel gràcies només al desig d’aquell cap totpoderós: aleshores jo creia en silfs, en gnoms, en fi, en els poders ocults, i reia. Mai no m’havien agafat ganes de veure de prop aquests grossos insectes de ventre blanc i potes negres i flaques, perquè temia trobar-hi sota les ales de pedra un petit geni humà, molt estirat, molt pedant, ben atapeït de ciència, càbala o bruixeria. Vet aquí, però, que, un bon matí, vaig assabentar-me que el motor de cada telègraf era un pobre diable d’empleat, que cobra mil dos-cents francs anuals, tot el dia ocupat mirant el cel no pas com un astrònom, ni l’aigua com un pescador, ni el paisatge com un cervell buit, sinó un altre insecte blanc amb potes negres, el seu corresponsal, situat a quatre o cinc llegües de distància. Aleshores va agafar-me un curiós desig de veure de prop la crisàlide vivent i assistir a la comèdia que, des del fons de la closca, representa per a l’altra crisàlide, estirant l’un darrere l’altre els extrems d’uns quants cordills[90].

—¿I va a veure’l?

—Hi vaig.

—¿A quin telègraf? ¿Al del ministeri de l’Interior o al de l’Observatori?

—Oh, no! Hi trobaria gent que voldria obligar-me a comprendre coses que vull ignorar i que m’explicarien, en contra de la meva voluntat, un misteri que no coneixen. De cap manera! Vull conservar les il·lusions que encara tinc sobre els insectes, ja és prou fort haver perdut les que tenia sobre els homes. No aniré, doncs, ni al telègraf del ministeri de l’Interior ni al de l’Observatori. El que em cal és el telègraf en ple camp, per trobar-hi el bon home petrificat a la seva torre.

—És vostè un gran senyor ben singular —va dir Villefort.

—¿Quina línia m’aconsella estudiar?

—La més ocupada a aquesta hora.

—Bé, ¿la d’Espanya, doncs?

—Exactament. ¿Vol una carta del ministre perquè li expliquin…?

—No, no, ja li dic, al contrari, que no vull entendre res. Així que hi comprendré alguna cosa, ja no hi haurà telègraf, només un missatge del senyor Duchàtel o del senyor de Montalivet[91] transmès al prefecte de Baiona, disfressat amb dues paraules gregues τήλε, γράφειν[92]. És la bèstia de potes negres i la paraula esgarrifosa el que vull conservar amb tota la seva puresa i amb tota la meva veneració.

—Vagi-hi, doncs, perquè, d’aquí a dues hores, es farà fosc i ja no veurà res.

—Diable, vostè m’espanta! ¿Quin és el més pròxim?

—¿Per la carretera de Baiona?

—Sí, diguem per la carretera de Baiona.

—El de Chàtillon.

—¿I després del de Chàtillon?

—El de la torre de Montlhéry, crec.

—Gràcies, a reveure! Dissabte, els contaré les meves impressions.

A la porta, el comte va trobar-se amb els dos notaris que acabaven de desheretar Valentine i que es retiraven encantats d’haver fet un testament que, sens dubte, els donaria un gran prestigi.





LXII


Manera de deslliurar un jardiner dels lirons que se li mengen els préssecs

No pas aquella tarda, com havia dit, sinó l’endemà al matí, el comte de Montecristo va sortir per la barrera d’Enfer, va agafar la carretera d’Orléans, va deixar enrere el poble de Linas sense aturar-se al telègraf, que, justament quan el comte hi passava, movia els seus braços descarnats, i va arribar a la torre de Montlhéry, situada, com tothom sap, al punt més alt de la plana d’aquest nom.

Al peu del turó, el comte va baixar del vehicle i, per una petita senda circular, de divuit polzades d’amplària, va començar a pujar a la muntanya. Quan va arribar al cim, va trobar el pas barrat per una bardissa sobre la qual els fruits verds havien substituït les flors rosades i blanques.

Montecristo va buscar l’entrada del petit clos i no va tardar a trobar-la. Era una porteta caladissa de fusta que girava sobre uns golfos de vímet, tancada amb un clau i un cordill. El comte va captar el mecanisme en un instant i la porta es va obrir.

Aleshores va trobar-se en un jardinet de vint peus de llargària per dotze d’amplària, limitat per una banda per la bardissa en la qual estava encastat l’enginyós aparell que acabem de descriure amb el nom de porta, i, per l’altra, per la vella torre cenyida per les heures i coberta de ravenisses i violers grocs.

Veient-la així, arrugada i florida com una àvia a qui els néts vénen a felicitar el dia del sant, ningú no hauria dit que la torre podia contar molts drames terribles si hagués afegit una veu a les orelles amenaçadores que un vell proverbi atorga a les parets.

Per travessar el jardí, hi havia un caminal de sorra rogenca, vorejada, amb uns colors que haurien alegrat els ulls de Delacroix, el nostre Rubens modern, per una franja de grans boixos que ja devia tenir uns quants anys. El caminal tenia la forma d’un vuit, i girava i s’enllaçava d’una manera que, en un jardí de vint peus, feia un passeig de seixanta. Mai Flora, la riallera i fresca deessa dels bons jardiners llatins, no havia estat honorada amb un culte tan minuciós i tan pur com el que li retien en aquell petit clos.

En efecte, a cap ni una de les fulles dels vint rosers que formaven el parterre, hi havia rastres de mosques; a cap filet era visible el petit penjoll de pugons verds que ataquen i roseguen les plantes que creixen en terrenys humits. I no era precisament la humitat el que faltava en aquell jardí: la terra, negra com el sutge, el fullatge opac dels arbres, ho demostraven a bastament. D’altra banda, la humitat artificial hauria suplert de seguida la natural, gràcies a un dipòsit ple d’aigua corrompuda excavat en un racó del jardí, i en el qual hi havia, sobre una capa verda, una granota i un gripau, que, sens dubte per incompatibilitat de caràcters, es donaven l’esquena, tan allunyats com podien en punts oposats del cercle.

D’altra banda, als caminals no hi creixia cap herba, ni a les platabandes cap esqueix paràsit. Una mestressa de casa no neteja i esporga els geranis, els cactus i els rododendres de la seva jardinera de porcellana, amb tanta cura com ho feia l’amo fins aleshores invisible del petit clos.

Montecristo va aturar-se després de tancar la porta enganxant el cordill al clau, i va abastar el jardí amb una mirada.

«Sembla que l’home del telègraf té jardiners tot l’any —es digué—, o que es dedica apassionadament a l’agricultura».

De cop, va ensopegar amb una cosa, ajupida darrere un carretó ple de fullatge: la cosa va aixecar-se tot amollant una exclamació que expressava sorpresa, i Montecristo va trobar-se davant un bon home d’uns cinquanta anys que recollia maduixes i les posava sobre fulles de cep.

Hi havia dotze fulles de cep i gairebé la mateixa quantitat de maduixes.

El bon home, en aixecar-se, gairebé va deixar caure les maduixes, els pàmpols i el plat.

—¿Està fent la collita, senyor? —va preguntar Montecristo, somrient.

—Perdoni, senyor —va respondre l’home, tocant-se la gorra per saludar—, no sóc allà dalt, és veritat, però acabo de baixar-ne fa un instant.

—Per mi, no es molesti, amic meu —li digué el comte—, culli les maduixes si encara li’n queden.

—Encara en queden deu, perquè aquí n’hi ha onze, i en tenia vint-i-una, cinc més que l’any passat. Això, però, no és sorprenent. Aquest any, la primavera ha estat càlida, i el que volen les maduixes és calor. Vet aquí perquè, en lloc de les setze de l’any passat, aquest any, veu, ja en tinc onze de collides, dotze, tretze, catorze, quinze, setze, disset, divuit… Oh, Déu meu, me’n falten dues! I ahir hi eren, senyor, hi eren, n’estic segur perquè vaig comptar-les. Deu haver-me-les pispat el fill de la tia Simon, l’he vist rodar aquest matí per aquí. Ah, el pillet, robar en un tancat, no se n’imagina les conseqüències!

—En efecte —digué Montecristo—, la cosa és greu, però vostè ha de tenir en compte la joventut i la llamineria del delinqüent.

—Certament —va respondre el jardiner—, tanmateix, no deixa de ser molt desagradable. Perdoni’m, però, un altre cop, senyor —va afegir mentre observava amb mirada temorosa el comte i el seu vestit blau—: ¿estic fent esperar, potser, un cap del servei?

—Tranquil·litzi’s, amic meu —va dir Montecristo amb el somriure que esdevenia, a voluntat, tan terrible o tan bondadós, i que, en aquella ocasió, expressava bonhomia—, no sóc un cap que va a fer una inspecció sinó un simple viatger empès per la curiositat i que comença a reprotxar-se la visita, veient que li faig perdre el temps.

—Oh, el meu temps no és gens car! —va replicar el bon home amb un somriure malenconiós—. Tanmateix, és temps del govern i jo no l’hauria de perdre, però havia rebut el senyal que m’anunciava que podia descansar una hora —va fer un cop d’ull a un rellotge de sol, perquè hi havia de tot al clos de la torre de Montlhéry, incloent-hi un rellotge de sol—. Com pot veure, encara em quedaven deu minuts, i, com que les maduixes ja estaven madures, i un dia més… D’altra banda, senyor, ¿pot creure’s que els lirons se les mengen?

—A fe meva, no, no m’ho hauria cregut mai —va respondre greument Montecristo—. Els lirons són uns mals veïns, senyor, per a nosaltres, que no ens els mengem confitats amb mel, com feien els romans.

—Ah! ¿Els romans se’ls menjaven? —va preguntar el jardiner—. ¿Es menjaven els lirons?

—Vaig llegir-ho en un llibre de Petroni —va dir el comte.

—¿De debò? Malgrat que diuen allò de gras com un liró, no deuen ser bons. D’altra banda, tampoc és gens sorprenent que estiguin grassos perquè no fan sinó dormir tot el sant dia i només es desperten per rosegar tota la nit. Miri, l’any passat, tenia quatre préssecs i van encetar-me’n un. Tenia una nectarina, només una, una fruita realment rara; doncs, bé, senyor, van devorar-ne la meitat al costat de la muralla; una nectarina esplèndida i excel·lent. No n’havia menjat mai cap de millor.

—¿Se la va menjar? —va preguntar Montecristo.

—Vull dir la meitat que en quedava, entengui’m. Era exquisida, senyor. Ah, diable, aquests cavallers no trien els trossos pitjors! Com el fill de la tia Simon, que no ha escollit les pitjors maduixes! Enguany, però, això no succeirà, estigui tranquil, encara que hagi de passar-me les nits vigilant quan la fruita estigui a punt de madurar.

Montecristo ja l’havia clissat. Cada home té la seva passió que li mossega el cor, com cada fruita té el seu cuc. La de l’home del telègraf era l’horticultura.

Va posar-se a collir els pàmpols que tapaven el sol al raïm i amb això va guanyar-se el cor del jardiner.

—¿El senyor ha vingut a veure el telègraf? —va preguntar-li.

—Sí, senyor, sempre que no estigui prohibit pels reglaments.

—Oh, gens ni mica, tenint en compte que no hi ha res de perillós perquè ningú no sap ni pot saber què diem.

—En efecte, m’han dit que vostè repeteix senyals que ni vostè mateix entén.

—És cert, senyor, i ho prefereixo així —va dir, rient, l’home del telègraf.

—¿Per què?

—Perquè, d’aquesta manera, no tinc cap responsabilitat. Sóc una màquina i no res més, solament em demanen que funcioni.

«Diable! —va dir-se Montecristo—. ¿I si, per casualitat, acabo d’ensopegar un home sense ambicions? Ostres, seria una desgràcia!».

—Senyor —va dir el jardiner, fent un cop d’ull al rellotge de sol—, els deu minuts s’acaben i torno al meu lloc. ¿Vol pujar amb mi?

—El segueixo.

Montecristo va entrar, efectivament, a la torre, dividida en tres pisos: el de baix contenia uns quants instruments agrícoles, com pales, rasclets i regadores, recolzats a la paret. No hi havia cap moble.

El segon era l’habitació ordinària o més aviat nocturna de l’empleat. Hi havia uns quants estris domèstics humils, un llit, una taula, dues cadires, una gerra de gres, a més d’algunes plantes seques penjades del sostre, que el comte va identificar com a pèsols d’olor i mongetes espanyoles, el gra dels quals el bon home conservava amb la beina. Ho havia etiquetat tot amb la cura d’un botànic del Jardí de les Plantes.

—¿Cal molt temps per estudiar la telegrafia, senyor? —va preguntar Montecristo.

—El que és llarg no és l’estudi sinó el temps que passa fins que arribes a ser de plantilla.

—¿I quin sou es cobra?

—Mil francs, senyor.

—No és gaire.

—No, però tens allotjament, com vostè veu.

Montecristo va mirar la cambra.

«Esperem que no s’aferri a l’allotjament», es digué Montecristo.

Van pujar al tercer pis: era l’habitació del telègraf. Montecristo va mirar successivament les dues palanques de ferro amb les quals l’empleat feia funcionar la màquina.

—Molt interessant —digué—. ¿A la llarga, però, no li sembla una vida una mica insípida?

—Sí, a la primeria, a força de mirar, t’agafa torticoli, però, al cap d’un any o dos, t’hi acostumes. A més, tenim les nostres hores de descans i els nostres dies de permís.

—¿Dies de permís?

—Sí.

—¿Quins?

—Els que hi ha boira.

—Ah, és clar!

—Són els meus dies de festa. Aleshores baixo al jardí i planto, tallo, podo, descuco; en fi, el temps passa.

—¿Quants anys fa que està aquí?

—Deu, més cinc de supernumerari, quinze.

—¿I en té…?

—Cinquanta-cinc.

—¿Quant temps de servei li cal per obtenir la pensió?

—Oh, senyor, vint-i-cinc anys!

—¿I quant es cobra de pensió?

—Dos-cents escuts.

—Pobra humanitat! —va murmurar Montecristo.

—¿Què deia, senyor…? —va preguntar l’empleat.

—Deia que és molt interessant.

—¿Quina cosa?

—Tot el que m’ensenya… ¿I vostè no entén absolutament res dels senyals?

—Absolutament res.

—¿I no ha provat mai d’entendre’ls?

—Mai, ¿per a què?

—Tanmateix, alguns van adreçats directament a vostè.

—Sens dubte.

—¿I els entén?

—Són sempre els mateixos.

—¿I què diuen?

—Sense novetat… té una hora lliure… o fins demà.

—Coses perfectament innocents —va dir el comte—. Guaiti, però, ¿no es posa en moviment el seu company?

—Ah, és veritat! Gràcies, senyor.

—¿Què li diu? ¿Alguna cosa que vostè entén?

—Sí, em pregunta si estic preparat.

—¿I com li respon?

—Amb un senyal que, al mateix temps que indica al meu company de la dreta que estic preparat, avisa al de l’esquerra perquè es prepari al seu torn.

—És molt enginyós —digué el comte.

—Ara ho veurà —va respondre el bon home amb orgull—, d’aquí a cinc minuts, parlarà.

—Aleshores disposo de cinc minuts —digué Montecristo—, més temps que no em cal. ¿Em permet que li faci una pregunta, benvolgut senyor?

—Endavant.

—¿Li agrada la jardineria?

—Amb passió.

—¿Seria feliç si, en lloc de tenir una terrassa de vint peus, tingués un clos?

—En faria un paradís terrenal, senyor.

—¿Viu malament amb els seus mil francs?

—Bastant malament, però, en fi, visc.

—Sí, però només té un jardí miserable.

—Ah, això és veritat! El jardí no és gaire gran.

—I, a sobre de petit, és ple de lirons que ho devoren tot.

—Sí, aquesta és la meva plaga.

—¿Què passaria, digui’m, si vostè tingués la desgràcia de girar el cap quan el company de la dreta es posa en moviment?

—Que no el veuria.

—¿I aleshores?

—No en podria repetir els senyals.

—¿I després?

—Com que no els hauria repetit per negligència, em farien pagar una multa.

—¿De quant?

—De cent francs.

—La desena part del sou, Déu n’hi do!

—Ah! —va exclamar l’empleat.

—¿Li ha passat cap vegada?

—Una, senyor, una vegada que empeltava un roser de color avellana.

—Bé. ¿I si vostè decidia canviar alguna cosa del missatge o transmetre’n un altre?

—Llavors és diferent, m’acomiadarien i perdria la pensió.

—¿Tres-cents francs?

—Cent escuts, sí senyor. Per tant, pot comprendre que mai no faré una cosa així.

—¿Ni per quinze anys de sou? Val la pena pensar-hi, ¿no?

—¿Per quinze mil francs?

—Sí.

—Senyor, vostè m’espanta.

—Bah!

—¿Vol temptar-me, senyor?

—Exactament! Quinze mil francs, ¿se n’adona?

—Senyor, deixi’m mirar el company de la dreta!

—Al contrari, no el miri i miri això.

—¿Què és?

—¿Com? ¿No coneix aquests paperets?

—Bitllets de banc!

—De mil francs. N’hi ha quinze.

—¿De qui són?

—De vostè, si els vol.

—¿Meus? —va exclamar l’empleat, sufocat.

—Oh, Déu meu, sí! De vostè, absolutament de la seva propietat.

—Senyor, el meu company de la dreta comença a funcionar.

—Deixi’l fer.

—Senyor, m’ha distret i em clavaran una multa.

—Li costarà cent francs. Ja veu que li interessa agafar els meus quinze bitllets.

—Senyor, el company de la dreta s’impacienta, i repeteix els senyals. —Deixi’l fer i agafi això.

El comte va posar el feix a la mà de l’empleat.

—Això no és tot, amb els quinze mil francs no viurà.

—Continuaré tenint la meva feina.

—No, la perdrà, perquè vostè farà un senyal diferent del del company.

—Oh, senyor! ¿Què em proposa?

—Una criaturada.

—Senyor, si no m’hi obliga…

—Efectivament, penso obligar-l’hi.

I Montecristo es va treure de la butxaca un altre feix de bitllets.

—Aquí, hi ha deu mil francs més —digué—. Amb els quinze que ja té a la butxaca, seran vint-i-cinc mil. Amb cinc mil, es comprarà una bonica caseta i dues vessanes de terra; amb els altres vint mil, tindrà mil francs de renda.

—¿Un jardí de dues vessanes?

—I mil francs de renda.

—Déu meu, Déu meu!

—Au, agafi’ls!

I Montecristo va posar fer força els deu mil francs a la mà de l’empleat.

—¿Què he de fer?

—Una cosa no gaire difícil.

—¿Quina, però?

—Repetir aquests senyals.

Montecristo es va treure de la butxaca un paper on hi havia traçats tres signes i números indicant l’ordre en el qual havien de ser fets.

—No serà gaire llarg, com veu.

—Sí, però…

—Faci-ho i tindrà nectarines, i de sobres.

El cop va donar resultat. Vermell com un perdigot i xop de suor, el bon home va executar el tres senyals donats pel comte, malgrat els espantosos moviments del company de la dreta, que no entenia el canvi i començava a creure que l’home de les nectarines s’havia tornat boig.

Pel que feia al de l’esquerra, va repetir a consciència els senyals, que van ser recollits definitivament al ministeri de l’Interior.

—Ara ja és ric —digué Montecristo.

—Sí —va respondre l’empleat—, però, ¿a quin preu?

—Escolti, amic meu, no vull que tingui remordiments. Cregui’m, doncs, perquè li juro que no ha fet mal a ningú i ha servit els designis de Déu.

L’empleat mirava els bitllets de banc, els palpava, els comptava; es posava alternativament pàl·lid i vermell. Finalment, va precipitar-se a la seva cambra per beure’s un got d’aigua, però no va arribar a la gerra i va desmaiar-se enmig de les mongetes seques.

Cinc minuts després que la notícia telegràfica arribés al ministeri, Debray va fer enganxar els cavalls al cupè i va córrer a casa de Danglars.

—¿El seu marit té cupons de l’emprèstit espanyol? —va preguntar a la baronessa.

—I tant, per sis milions!

—Que els vengui al preu que sigui.

—¿Per què?

—Perquè don Carlos ha fugit de Bourges i ha tornat a Espanya.

—¿Com ho ha sabut, això?

—Caram —va respondre Debray, arronsant les espatlles—, com sé totes les notícies.

La baronessa no s’ho va fer repetir: va anar corrents a veure el seu marit, el qual va anar de seguida a parlar amb el seu agent de borsa per ordenar-li que vengués a qualsevol preu.

Quan es va veure que el senyor Danglars venia, els fons espanyols van baixar immediatament. Danglars hi va perdre cinc-cents mil francs, però es va desprendre de tots els cupons.

Al vespre, el públic va poder llegir a Le Messager:

Despatx telegràfic.

El rei don Carlos va escapar-se de la vigilància exercida sobre ell a Bourges i ha tornat a Espanya per la frontera de Catalunya. Barcelona s’ha revoltat a favor seu.



Al llarg del vespre, tothom va parlar de la previsió de Danglars, que havia venut els cupons, i de la sort de l’especulador, que només havia perdut cinc-cents mil francs en un daltabaix com aquell.

Els qui havien conservat els cupons o havien comprat els de Danglars van considerar-se arruïnats i van passar una mala nit.

L’endemà, es va poder llegir a Le Moniteur:

L’anunci de la fugida de don Carlos i de la revolta de Barcelona, publicat ahir per Le Messager, no té cap fonament.

El rei don Carlos no ha abandonat Bourges i la Península gaudeix de la més profunda tranquil·litat.

Un missatge telegràfic mal interpretat a causa de la boira va donar lloc a l’error.



Els fons van pujar el doble del que havien baixat.

El que havia perdut més el que havia deixat de guanyar, significaven un milió de diferència per a Danglars.

—Bé —digué Montecristo a Morrel, que es trobava a casa seva quan s’anunciava l’estrany capgirell de la borsa del qual Danglars havia estat la víctima—, acabo de fer per vint-i-cinc mil francs un descobriment pel qual n’hauria pagat cent mil.

—¿Què acaba de descobrir? —va preguntar-li Maximilien.

—Acabo de descobrir la manera d’alliberar un jardiner dels lirons que se li menjaven els préssecs.





LXIII


Els fantasmes

A primera vista i examinada des de fora, la casa d’Auteuil no tenia res d’esplèndida, res del que podia esperar-se d’una residència destinada al magnífic comte de Montecristo. Aquesta simplicitat, però, era deguda a la voluntat de l’amo, que havia ordenat expressament que no canviessin res de l’exterior. Per adonar-se’n, només calia veure-la per dintre. En efecte, amb prou feines s’obria la porta, l’espectacle canviava.

El senyor Bertuccio s’havia superat a si mateix pel que feia al gust de les instal·lacions i la rapidesa amb què havien estat executades: igual que, antigament, el duc d’Antin havia fer abatre en una nit una avinguda d’arbres que tapava la vista a Lluís XIV, el senyor Bertuccio havia fet plantar en tres dies un pati completament pelat, i magnífics pollancres, al costat de sicòmors, transportats amb els seus enormes blocs d’arrels, ombrejaven la façana principal de la casa, davant la qual, en lloc del vell paviment de pedra mig amagat per l’herba, hi havia gespa, les plaques de la qual havien estat col·locades aquell mateix matí, formant una vasta catifa encara perlada per l’aigua amb què l’havien regat.

Vista així, la casa havia canviat tant que el mateix Bertuccio assegurava que no la reconeixia, envoltada com es trobava per un marc de verdor.

Posats a fer, a l’administrador, no li hauria desagradat realitzar alguns canvis al jardí, però el comte havia prohibit expressament que hi toquessin res. Bertuccio va rescabalar-se’n omplint de flors avantcambres, escales i xemeneies.

Allò que palesava la gran habilitat de l’administrador i la profunda ciència de l’amo, l’un per servir, l’altre per fer-se servir, era que la casa, deshabitada des de feia vint anys, tan llòbrega i trista encara la vigília, impregnada de l’olor fada que podríem anomenar l’olor del temps, havia agafat en un dia, alhora que l’aire de la vida, els perfums que preferia el propietari, i fins i tot el seu aspecte favorit. I és que el comte, en arribar-hi, ja tenia a l’abast els seus llibres i les seves armes; a la vista, els seus quadres preferits; a les avantcambres, els gossos les carícies dels quals li agradaven, els ocells dels quals li plaïa el cant. Perquè tot l’edifici, despertat del llarg somni com el palau de la Bella Dorment, vivia, cantava, s’il·luminava, com les cases que hem estimat durant molt de temps, i en les quals, quan, per desgràcia, les abandonem, deixem involuntàriament una part de nosaltres.

Els criats anaven amunt i avall alegrement per la magnífica cort: els uns, amos de les cuines, com si haguessin viscut allí tota la vida, s’esmunyien per unes escales restaurades el dia abans; els altres omplien les cotxeres, on els arreus, numerats i desats, semblaven ser-hi des de feia cinquanta anys, i les quadres, on els cavalls, davant del pessebre, responien renillant als palafreners, que els parlaven amb molt més respecte que molts criats als amos.

La biblioteca, disposada en dos cossos, a banda i banda de la peça, contenia uns dos mil volums. Hi havia tot un compartiment dedicat a les novel·les modernes, i la que acabava de sortir el dia abans, ja hi ocupava un lloc, presumint del seu relligat vermell i daurat.

A l’altre costat de la casa, fent joc amb la biblioteca, hi havia l’hivernacle, guarnit de plantes rares que es descloïen en amples gerros japonesos. Al mig de l’hivernacle, una meravella per a la vista i l’olfacte alhora, hi havia un billar, que semblava haver estat abandonat feia, a tot estirar, una hora pels jugadors que havien deixat morir les boles sobre el feltre verd.

Només una habitació havia estat respectada pel magnífic Bertuccio. Per davant d’aquesta cambra, situada al cantó esquerre del primer pis, accessible per la gran escalinata i de la qual es podia sortir per l’escala secreta, els criats hi passaven amb curiositat i Bertuccio amb terror.

A les cinc en punt, el comte, acompanyat d’Alí, va arribar a la casa d’Auteuil. Bertuccio l’esperava amb una barreja d’impaciència i inquietud: es prometia algunes felicitacions, però també temia un arrufament de celles.

Montecristo va baixar del cotxe al pati, va recórrer tota la casa i va fer una volta pel jardí, en silenci i sense donar el més mínim senyal d’aprovació ni de disgust.

En entrar, però, al seu dormitori, situat en front de la cambra tancada, va allargar la mà cap a un petit moble de palissandre, que ja havia vist el primer viatge, i digué:

—Això només pot servir per posar-hi uns guants.

—Efectivament —va respondre Bertuccio, encantat—, obri’l i hi trobarà uns guants.

Als altres mobles, el comte també va trobar-hi el que esperava: flascons, cigars, joies.

—Bé! —va exclamar.

I Bertuccio va retirar-se encantat. Tan gran, poderosa i real era la influència d’aquell home sobre tot allò que l’envoltava.

A les sis en punt, van sentir el soroll dels cascs d’un cavall davant la porta d’entrada. Era el nostre capità d’espahís, que arribava muntant Médéah.

Montecristo l’esperava a l’escala, amb el somriure als llavis.

—Sóc el primer, n’estic segur —va cridar-li Morrel—. Ho he fet expressament per tenir-lo un instant per a mi sol abans que arribi la gent. Milions de records de part de Julie i d’Emmanuel. Ah, sap que això és magnífic! Digui’m, comte, ¿la seva gent tindrà bona cura del meu cavall?

—Estigui tranquil, estimat Maximilien, és personal expert.

—Necessita una bona frega. Si sabés a quina velocitat ha vingut! Una veritable tromba.

—I tant, ja m’ho imagino, un cavall de cinc mil francs! —va comentar Montecristo en el to d’un pare parlant amb el fill.

—¿Li saben greu? —va preguntar Maximilien amb el seu somriure franc.

—¿A mi? Déu me’n guard! —va respondre el comte—. No. L’únic que me’n sabria seria que el cavall no fos bo.

—És tan bo, estimat comte, que el senyor de Château-Renaud, l’home més entès de França, i el senyor Debray, que munta els cavalls àrabs del ministeri, corren darrere meu a hores d’ara i han quedat una mica distanciats, com vostè pot veure. A més, els estalonen els cavalls de la baronessa Danglars, que, tot i que només van al trot, poden fer perfectament les seves sis llegües per hora.

—¿El segueixen, doncs? —va preguntar Montecristo.

—Miri’ls, ja són aquí.

En efecte, en aquell instant, un cupè amb el tronc de cavalls tot fumejant i dues bèsties de sella sense alè van arribar al reixat de la casa, que va obrir-se davant seu. A continuació, el cupè va descriure un cercle i, seguit pels dos genets, va anar a aturar-se a l’escalinata.

Debray va desmuntar ràpidament i va anar a obrir la portella del cupè. Va oferir la mà a la baronessa, que, tot baixant, va fer-li un gest imperceptible per a tothom, tret de Montecristo.

El comte no es perdia res, i va veure brillar un petit sobre blanc tan imperceptible com el gest amb què va passar de la mà de la senyora Danglars a la del secretari del ministre, amb una facilitat que indicava la pràctica habitual d’aquella maniobra.

El banquer va baixar darrere la seva dona, tan pàl·lid com si sortís del sepulcre en lloc de fer-ho del cupè.

La senyora Danglars va llançar una mirada inquisitiva i ràpida al seu voltant, que només Montecristo va poder comprendre, amb la qual va abraçar el pati, el peristil i la façana de la casa; després, reprimint una lleugera emoció, que se li hauria reflectit certament a la cara, si li hagués estat permès empal·lidir, va pujar l’escalinata de l’entrada mentre deia a Morrel:

—Si vostè, senyor, fos un dels meus amics, li preguntaria si té el cavall en venda.

Morrel va fer un somriure que s’assemblava molt a una ganyota i va girar-se cap a Montecristo, com pregant-li que el tragués de la situació incòmoda en la qual es trobava.

El comte ho va entendre.

—Ah, senyora! —digué—, ¿per què no me la fa a mi, aquesta pregunta?

—Amb vostè, senyor —digué la baronessa—, no tens dret a desitjar res perquè estàs massa segura d’obtenir-ho. L’hi preguntava al senyor Morrel.

—Desgraciadament —va replicar el comte—, sóc testimoni que el senyor Morrel no pot cedir el seu cavall per una qüestió d’honor.

—¿Com és això?

—Va fer una aposta comprometent-se a domar Médéah en sis mesos. Comprendrà, senyora, que, si se’n desfeia abans del termini fixat, no solament el perdria sinó que, a sobre, dirien que ha tingut por. I un capità d’espahís no pot deixar que s’escampi un rumor semblant, ni solament per satisfer el caprici d’una dona bonica, que és, segons la meva opinió, una de les coses més sagrades d’aquest món.

—Ja ho veu, senyora… —va dir Morrel, adreçant al mateix temps una mirada d’agraïment a Montecristo.

—D’altra banda —digué Danglars a la seva dona en un to sorrut mal dissimulat per un somriure bast—, em sembla que vostè ja té prou cavalls.

La senyora Danglars no tenia per costum deixar passar atacs com aquell sense replicar, i, tanmateix, amb gran sorpresa dels presents, va fer veure que no l’havia sentit i no va respondre.

Montecristo va somriure davant aquest silenci, que delatava una humilitat inhabitual, mentre ensenyava a la baronessa dues immenses gerres de porcellana de la Xina sobre les quals reptaven vegetacions marines d’un gruix i d’un treball tan acurat que, pel que feia a riquesa, vigor i elegància, només podien ser obra de la natura.

La baronessa estava meravellada.

—Caram, aquí dintre podrien plantar-hi un dels castanyers d’índia de les Tulleries! —va comentar—. ¿Com han pogut coure unes enormitats semblants?

—Ah, senyora! —va exclamar Montecristo—. No ens ho pregunti a nosaltres, fabricants d’estatuetes i cristall fi. Això és un treball d’una altra època, una mena d’obra de genis de la terra i del mar.

—¿Què diu? ¿De quina època pot ser?

—No ho sé, però vaig sentir a dir que un emperador de la Xina va construir un forn expressament i va fer-hi coure successivament dotze gerres semblants a aquestes. Dues van trencar-se a causa del foc. Van submergir les altres al fons del mar, a una profunditat de tres-centes braces. El mar, que sabia què li demanaven, va llençar-los a sobre les seves lianes, va envoltar-les amb coralls, va incrustar-hi petxines. Tot això va consolidar-se durant dos-cents anys en aquelles profunditats increïbles perquè una revolució va acabar amb l’emperador que havia volgut fer la prova i només va quedar l’informe que constatava la cocció de les gerres i el seu enfonsament al mar. Dos-cents anys després, van trobar el document i van pensar a recuperar les gerres. Uns bussejadors amb màquines especials van anar a buscar-les a la badia on les havien enfonsat. De les deu, però, només van trobar-ne tres, les altres havien estat dispersades i trencades per les onades. M’agraden aquestes gerres perquè m’imagino a vegades que uns monstres informes, espantosos, misteriosos, semblants als que només veuen els bussejadors, van clavar-hi amb estupefacció les seves mirades apagades i fredes, i que, en el seu interior, van dormir-hi miríades de peixos que s’hi refugiaven per fugir de la persecució dels seus enemics.

Mentrestant, Danglars, poc aficionat a les curiositats, arrencava maquinalment, l’una darrere l’altra, les flors d’un magnífic taronger. Quan va acabar amb el taronger, va dirigir-se a un cactus, però aquest, de caràcter més difícil, va clavar-li una punxada sense manies.

Aleshores el banquer va estremir-se i va fregar-se els ulls com si sortís d’un somni.

—Senyor —li digué Montecristo—, a vostè, que és aficionat als quadres i que té unes coses tan magnífiques, no li recomano els meus. Tanmateix, aquí hi ha dos Hobbema, un Paul Potter, un Mieris, dos Gérard Dow, un Rafael, un Van Dyck, un Zurbarán i dos o tres Murillo, dignes de ser-li presentats.

—Guaita! —digué Debray—. Aquest Hobbema el conec.

—¿Ah, sí?

—Sí, van venir a oferir-lo al museu.

—Que no en té cap, em sembla, ¿no?

—No, i tanmateix va refusar comprar-lo.

—¿Per què? —va preguntar Château-Renaud.

—És vostè encantador; perquè el govern no és prou ric.

—Ah, perdó! —respongué Château-Renaud—. Sento dir aquestes coses cada dia des de fa vuit anys, i encara no he pogut acostumar-m’hi.

—Tot arribarà —digué Debray.

—Em sembla que no —li va respondre Château-Renaud.

—El senyor major Bartolomeo Cavalcanti, el senyor vescomte Andrea Cavalcanti —va anunciar Baptistin.

Un coll de setí negre acabat de sortir de les mans del fabricant, una barba acabada d’afaitar, mostatxo gris, mirada ferma, uniforme de major adornat amb tres medalles i cinc creus, en suma, un aspecte irreprotxable de vell soldat. Així va aparèixer el major Bartolomeo Cavalcanti, el tendre pare que ja coneixem.

Al seu costat, empolainat amb roba nova de trinca, amb el somriure als llavis, caminava el vescomte Andrea Cavalcanti, el fill respectuós que també coneixem.

Els tres joves que estaven parlant van dirigir la mirada al pare i al fill, i, de la manera més natural, van aturar-se més estona sobre el segon, al qual van observar minuciosament.

—Cavalcanti! —digué Debray.

—Un nom preciós, caram! —va exclamar Morrel.

—Sí —digué Château-Renaud—, és veritat, aquests italians tenen bons noms però es vesteixen malament.

—Vostè és ben difícil, Château-Renaud —va replicar Debray—, porten roba molt ben feta i nova de trinca.

—Això és precisament el que els reprotxo. Aquest senyor té l’aspecte d’haver-se mudat avui per primera vegada.

—¿Qui són? —va preguntar Danglars al comte de Montecristo.

—Ja ho han sentit, uns Cavalcanti.

—Això només me’n diu el nom.

—Ah, és veritat, vostè no està al corrent de la nostra noblesa italiana! Qui diu Cavalcanti, diu raça de prínceps.

—¿Gran fortuna? —va preguntar Danglars.

—Fabulosa.

—¿Què fan?

—Proven de menjar-se-la sense aconseguir-ho. D’altra banda, tenen crèdit obert amb vostè, pel que van dir-me quan van venir a veure’m abans d’ahir. Fins i tot els he invitat pensant en vostè. Els hi presentaré.

—Em sembla, però, que parlen molt bé el francès —digué Danglars.

—Al fill, van educar-lo en un col·legi del sud, a Marsella o als voltants, em sembla. El trobarà entusiasmat.

—¿Amb què? —va preguntar la baronessa.

—Amb els francesos, senyora. Vol casar-se a París per damunt de tot.

—Ves per on! —va dir Danglars, arronsant les espatlles.

La senyora Danglars va mirar el marit amb una expressió que, en qualsevol altre moment, hauria presagiat una tempesta, però, per segona vegada, va callar.

—El baró sembla de molt mal humor, avui —digué Montecristo a la senyora Danglars—. ¿Volen fer-lo ministre, per casualitat?

—No, encara no, que jo sàpiga. Més aviat suposo que deu haver jugat a la borsa, que ha perdut i no sap amb qui desfogar-se.

—El senyor i la senyora de Villefort! —va cridar Baptistin.

Les dues persones anunciades van entrar. El senyor de Villefort, a desgrat del seu domini sobre si mateix, es trobava visiblement emocionat. Quan li va estrènyer la mà, Montecristo va notar que li tremolava.

«Decididament —es digué Montecristo, mirant la senyora Danglars, que somreia al procurador del rei i feia un petó a la seva muller—, no hi ha ningú com les dones a l’hora de dissimular».

Després dels primers compliments, el comte va veure Bertuccio, que, ocupat fins aleshores al rebost, s’esmunyia en un salonet contigu al que ocupaven els invitats.

Va anar-hi.

—¿Què vol, Bertuccio?

—No m’ha dit quants invitats tenim, excel·lència.

—Ah, és veritat!

—¿Quants coberts?

—Compti vostè mateix.

—¿Ja ha arribat tothom, excel·lència?

—Sí.

Bertuccio va guaitar per la porta entreoberta.

Montecristo el mirava àvidament.

—Oh, Déu meu! —va exclamar l’administrador.

—¿Què li passa?

—Aquesta dona… aquesta dona!

—¿Quina?

—La que porta un vestit blanc i tants diamants… la rossa!

—¿La senyora Danglars?

—No sé com es diu, però és ella, senyor, és ella!

—¿Quina ella?

—La dona del jardí! La que estava embarassada! La que es passejava esperant… esperant!

Bertuccio va quedar-se bocabadat, pàl·lid i amb els cabells eriçats.

—¿A qui esperava?

Sense respondre, Bertuccio va assenyalar Villefort amb el dit, més o menys amb el gest de Macbeth per indicar Banco.

—Oh! Oh! —va murmurar finalment—. ¿Ho veu?

—¿Què? ¿Qui?

—Ell!

—¿Ell? ¿El senyor de Villefort, el procurador del rei? Sí, ja el veig.

—Aleshores no vaig matar-lo!

—I ara! Em sembla que s’està tornant boig, senyor Bertuccio —va dir el comte.

—Aleshores, doncs, no és mort.

—No, ja ho veu. O bé, en lloc de clavar-li la ganivetada entre la sisena i la setena costella, com acostumen a fer els seus compatriotes, l’hi va clavar més amunt o més avall, i aquesta gent de la justícia tenen l’ànima ben clavillada al cos, o bé res del que vostè va contar-me és cert. Va ser només un somni de la imaginació, una al·lucinació de l’esperit. Va adormir-se sense haver paït la venjança, va tenir pesadesa d’estómac i un malson; això és tot. Au, calmi’s i compti: senyor i senyora de Villefort, dos; senyor i senyora Danglars, quatre; senyor de Château-Renaud, senyor Debray, senyor Morrel, set; senyor Bartolomeo Cavalcanti, vuit…

—Vuit! —va repetir Bertuccio.

—Esperi, home, esperi! Quines ganes té d’anar-se’n, diable! Oblida un dels convidats. Miri una mica cap a l’esquerra…, guaiti…, el senyor Andrea Cavalcanti, aquell jove vestit de negre, que mira la verge de Murillo, que es gira.

Aquell cop, Bertuccio va encetar un crit que la mirada de Montecristo va apagar-li als llavis.

—Benedetto! —va murmurar molt baixet—. Fatalitat!

—Toquen dos quarts de set, senyor Bertuccio —va dir severament el comte—, és l’hora que vaig ordenar que comencés el sopar. Sap que no m’agrada esperar.

I Montecristo va tornar al saló on l’esperaven els convidats, mentre Bertuccio, repenjant-se a les parets, es dirigia al menjador.

Cinc minuts després, les portes del saló van obrir-se. Bertuccio va aparèixer, i, fent un últim i heroic esforç, com Vatel[93] a Chantilly, digué:

—Senyor comte, el sopar està servit.

Montecristo va oferir el braç a la senyora de Villefort.

—Senyor de Villefort, faci de parella de la senyora baronessa de Danglars, si us plau.

Villefort va obeir, i van entrar al menjador.





LXIV


El sopar

Era evident que els convidats compartien un mateix sentiment mentre es dirigien al menjador. Es preguntaven quina estranya influència els havia reunit en aquella casa. Tanmateix, malgrat la sorpresa, fins i tot la inquietud que alguns sentien pel fet de trobar-s’hi, cap d’ells no hauria volgut no ser-hi.

Ara bé, una relació recent amb el comte, la posició excèntrica i aïllada, i la fortuna desconeguda, gairebé fabulosa d’aquest, obligaven els homes a ser circumspectes, i imposaven a les dones la llei de no entrar en una casa on no hi havia cap dona per rebre-les. Tanmateix, els homes havien passat per alt la circumspecció, i elles les conveniències: la curiositat, burxant-los amb el seu fibló irresistible, havia guanyat.

Cap dels presents, ni solament Cavalcanti i el seu fill, el primer malgrat l’encarcarament, el segon a pesar de la desimboltura, no deixava de sentir-se preocupat pel fet de trobar-se reunit amb persones que veia per primera vegada, a casa d’un home del qual ningú no podia comprendre les intencions.

La senyora Danglars s’havia sobresaltat en veure que el senyor de Villefort, invitat per Montecristo, se li acostava per oferir-li el braç, i el procurador del rei va sentir que la mirada se li enterbolia quan la baronessa va posar el braç a sobre del seu.

Al comte, res d’això no li havia passat desapercebut, i només aquesta simple presa de contacte de les persones ja tenia un gran interès per a l’observador de l’escena.

El senyor de Villefort tenia a la seva dreta la senyora Danglars, i, a l’esquerra, Morrel.

El comte es trobava entre la senyora de Villefort i Danglars.

Els altres llocs els ocupaven Debray, assegut entre Cavalcanti pare i Cavalcanti fill, i Château-Renaud, situat entre la senyora de Villefort i Morrel.

L’àpat va ser magnífic: Montecristo s’havia proposat trastocar completament la simetria parisenca i alimentar més la curiositat dels convidats, que era el que desitjaven, que no pas l’apetit. Va oferir-los un festí oriental, però oriental a la manera com podien ser-ho els festins de les fades àrabs.

Totes les fruites que les quatre parts del món poden abocar intactes i saboroses dins el corn de l’abundància d’Europa es trobaven amuntegades en vasos de la Xina i en copes del Japó. Ocells rars amb la part brillant del plomatge, peixos monstruosos estesos sobre safates de plata, tots els vins de l’Arxipèlag, de l’Àsia Menor i del Cap, ficats en flascons de formes estranyes la forma dels quals semblava afegir-hi encara més sabor, van desfilar, com en una de les revistes que Apicius feia amb els seus invitats, davant aquells parisencs que comprenien perfectament que algú es pogués gastar mil lluïsos en un sopar per a deu persones, però sempre que, com Cleòpatra, mengessin perles, o, com Llorenç de Mèdici, beguessin or desfet.

Montecristo va adonar-se de la sorpresa general i va posar-se a riure i a burlar-se’n en veu alta.

—Suposo, senyors, que admeten que, quan s’arriba a un cert grau de fortuna, solament esdevé necessari allò que és superflu, com les senyores admetran que, a partir d’un cert grau d’exaltació, l’únic positiu és l’ideal, ¿no? Si continuem amb aquest raonament, ¿què és, doncs, el meravellós? Allò que no entenem. ¿Què és un bé veritablement desitjable? Un que no podem obtenir. Veure, doncs, coses que no puc comprendre, aconseguir les impossibles de tenir és l’objectiu de la meva vida. Hi arribo amb dos mitjans: els diners i la voluntat. Dedico, per exemple, la mateixa perseverança a perseguir una fantasia, que vostè, senyor Danglars, a crear una línia de ferrocarril; que vostè, senyor Villefort, a fer condemnar un home a mort; que vostè, senyor Debray, a pacificar un regne; que vostè, senyor de Château-Renaud, a agradar a una dona, i que vostè, Morrel, a domar un cavall que ningú no pot muntar. Mirin, per exemple, aquests dos peixos, nascuts l’un a cinquanta llegües de Sant Petersburg, l’altre, a cinc de Nàpols. ¿No resulta divertit reunir-los a la mateixa taula?

—¿Quins peixos són, aquests? —va preguntar Danglars.

—El senyor Château-Renaud, que ha viscut a Rússia, li dirà el nom d’un d’ells, i el senyor Cavalcanti, que és italià, el de l’altre.

—Em sembla que aquest és un esturió —va dir Château-Renaud.

—Magnífic.

—I aquell, si no m’equivoco —digué Cavalcanti—, una llamprea.

—Exacte. Ara, senyor Danglars, pregunti als senyors on es pesquen aquests dos peixos.

—Els esturions, només al Volga —digué Château-Renaud.

—Solament conec un indret que proporcioni llamprees tan grosses —va dir Cavalcanti—: el llac de Fusaro.

—Impossible! —van exclamar tots els convidats alhora.

—Doncs, bé, precisament això és el que em diverteix —va dir Montecristo—. Jo sóc, com Neró, cupitor impossibilium[94]. I el que, ara, a vostès, també els diverteix, i el que farà que aquesta carn, que potser, en realitat, no és tan bona com la de la perca o la del salmó, els sembli exquisida es que consideraven que era impossible d’obtenir, i, ara, la tenen al davant.

—¿Com s’ho han fet per transportar aquests peixos a París?

—Oh, Déu meu, d’una manera d’allò més senzilla. Cadascun d’ells anava en un gran barril encoixinat, l’un amb canyes i herbes del riu, l’altre, amb joncs i plantes del llac, i en un furgó fet expressament. Així, l’esturió ha viscut dotze dies, i la llamprea, vuit. Tots dos eren perfectament vius quan el meu cuiner els ha agafat per ofegar-los en llet i en vi respectivament. ¿No s’ho creu, senyor Danglars?

—Si més no, ho dubto —va respondre Danglars, amb el seu somriure bast.

—Baptistin, faci portar l’altre esturió i l’altra llamprea. Ja ho sap, els que van venir en altres barrils i que encara són vius.

Danglars va fer uns ulls com unes taronges, els reunits van aplaudir. Quatre criats van portar dos barrils guarnits de plantes marines, en cadascun dels quals s’agitava un peix semblant als que havien servit a la taula.

—¿Per què, però, dos de cada espècie? —va preguntar Danglars.

—Perquè un podia morir —va respondre simplement Montecristo.

—Realment, és vostè un home prodigiós —digué Danglars, i els filòsofs tenen raó, ser ric és magnífic.

—I sobretot tenir idees —va dir la senyora Danglars.

—Oh no em faci l’honor d’atribuir-me aquesta, senyora, els romans la practicaven molt. Plini conta que enviaven d’Ostia a Roma, amb esclaus que es rellevaven pet portat-los al cap, peixos de l’especie que ell anomena mulus, i que, segons la descripció que en fa, devien ser orades. Era un luxe rebre el peix viu, i un espectacle molt divertit veure’l expirar, perquè mentre es moria, canviava tres o quatre vegades de color i, com un arc de Sant Martí quan s’evapora, passava per tots els matisos del prisma; després l’enviaven a la cuina. La seva agonia formava part del seu mèrit. Si no el veien viu el menyspreaven mort.

—Si —digué Debray—, però només hi ha set o vuit llegües d’Ostia a Roma.

—Ah, això és veritat! —va respondre Montecristo—. ¿Quin mèrit tindria, però, viure mil vuit-cents anys després de Lucul·le si no fèiem les coses millor que ell?

Els dos Cavalcanti es meravellaven, però tenien el bon sentit, de no badar boca.

—Tot això està molt bé —va dir Château-Renaud—. Tanmateix el que jo admiro més, ho confesso, és la meravellosa rapidesa amb la qual el serveixen, comte. ¿No és veritat que només fa cinc o sis dies que va comprar aquesta casa?

—A tot estirar, a fe meva —va respondre Montecristo.

—Doncs, bé, estic segur que, en aquest temps, ha estat completament transformada. Perquè, si no m’equivoco, tenia una entrada diferent i el pati estava empedrat i buit. I ara, en canvi, al pati, hi ha una gespa magnífica, vorejada d’arbres que semblen centenaris.

—¿Què vol que li digui? M’agraden la verdor i l’ombra —digué Montecristo.

—En efecte —va dir la senyora de Villefort—, abans s’hi entrava per una porta que donava a la carretera, i, el dia del meu miraculós salvament va ser per la carretera, me’n recordo, que vostè va fer que m’entressin a casa.

—Sí senyora. Després, però, vaig preferir una entrada que em permetés veure el Bois de Boulogne a través del reixat.

—En quatre dies —va exclamar Morrel—, és un prodigi!

—En efecte —digué Château-Renaud—, fer una casa nova d’una de vella es una cosa miraculosa, perquè era molt vella i fins i tot molt trista. Recordo que la meva mare va encarregar-me que la visités quan el senyor de Saint-Méran va posar-la a la venda, fa dos o tres anys.

—¿El senyor de Saint-Méran? —va preguntar la senyora de Villefort—. ¿Era d’ell abans que vostè la comprés, senyor comte?

—Sembla que sí —va respondre Montecristo.

—¿Què vol dir que l’hi sembla? ¿No sap a qui va comprar la casa?

—A fe meva, no. Qui s’encarrega d’aquests detalls és el meu administrador.

—Feia almenys deu anys que estava deshabitada, és veritat —va dir Château-Renaud—, i produïa una gran tristesa veure-la amb les persianes abaixades, les portes tancades i el pati ple d’herbes. Realment, si no hagués pertangut al sogre d’un procurador del rei, qualsevol l’hauria pres per una d’aquestes cases maleïdes on han comès un crim.

Villefort, que no havia tocat fins aleshores cap dels tres o quatre gots de vins extraordinaris que tenia al davant, va agafar-ne un a l’atzar i va buidar-lo en un glop.

Montecristo va deixar passar un instant. Després, enmig del silenci que havia seguit les paraules de Château-Renaud, va dir:

—És estrany, senyor baró, però jo vaig pensar el mateix la primera vegada que vaig entrar-hi. La casa va semblar-me tan lúgubre que no l’hauria comprat mai si el meu administrador no ho hagués fet per mi. Probablement, el penques havia rebut alguna propina del notari.

—És probable —va balbucejar Villefort, provant de somriure—, però pot tenir la seguretat que jo no vaig intervenir en aquesta corruptela. El senyor de Saint-Méran va voler que la casa, que forma part del dot de la seva néta, fos venuda, perquè, si continuava deshabitada tres o quatre anys mes, amenaçava ruïna.

Morrel va empal·lidir al seu torn.

—Ah, Déu meu! Hi havia sobretot un dormitori —va continuar Montecristo—, aparentment molt senzill, un dormitori com qualsevol altre, entapissat amb domàs vermell, que va semblar-me, no sé per què, d’allò més dramàtic.

—¿Per quin motiu? —va preguntar Debray—. ¿Per què dramàtic?

—¿És que les entens, aquestes coses instintives? —digué Montecristo—. ¿No hi ha indrets on et sembla que respires d’una manera natural la tristesa? ¿Per què? No ho saps. Potser per un encadenament de records, per un caprici del pensament que ens porta a altres temps, a altres llocs, que no tenen, segurament, cap relació amb els temps i els llocs on ens trobem. De tota manera, la cambra em recordava admirablement la de la marquesa de Ganges[95] o la de Desdèmona[96]. I mirin, com que ja hem acabat de sopar, els l’ensenyaré. Després ja tornarem a baixar per prendre el cafè al jardí. A continuació del sopar, l’espectacle.

Montecristo va interrogar amb un gest els convidats. La senyora de Villefort va aixecar-se, el comte va fer el mateix i tothom va imitar-ne l’exemple.

Villefort i la senyora Danglars van quedar-se un instant com clavats als seients. Immòbils, muts, glaçats, s’interrogaven amb la mirada.

—¿Ho ha sentit? —va preguntar la senyora Danglars.

—Cal que hi anem —li va respondre Villefort, aixecant-se i oferint-li el braç.

Empesos per la curiositat, els convidats s’havien escampat pertot arreu perquè consideraven que la visita no es limitaria a l’esmentat dormitori, i que, al mateix temps, recorrerien la resta del casalot del qual Montecristo havia fet un palau. Van ficar-se, doncs, per les portes obertes. Montecristo va esperar els dos ressaguers, i, quan van passar, va tancar la marxa am un somriure que, si hagués pogut ser copsat pels hostes, els hauria espantat encara més que la cambra en la qual es disposaven a entrar.

Van començar per recórrer les peces guarnides a la manera oriental, amb divans i coixins en lloc de llits, pipes i armes en lloc de mobles; després, les sales amb les parets cobertes de bellíssims quadres dels mestres antics; els salonets, entapissats amb teles de Xina de colors capritxosos, dibuixos fantàstics i teixits meravellosos; finalment, van arribar a la famosa cambra.

No tenia res de particular, tret que, malgrat que començava a fosquejar no estava il·luminada, i conservava un aspecte vetust quan totes les altres cambres havien estat decorades de nou.

Amb aquestes dues causes, n’hi havia prou per donar-li una aparença lúgubre.

—Oh! —va exclamar la senyora de Villefort—. Resulta esgarrifosa, en efecte.

La baronessa Danglars va intentar balbucejar algunes paraules que ningú no va entendre.

Van creuar-se diverses observacions, el resultat de les quals era que realment, el dormitori de domàs vermell tenia un aspecte sinistre.

—¿Oi que sí? —va preguntar Montecristo—. Mirin l’estranya posició del llit, el fosc entapissat color de sang. ¿I aquests dos retrats al pastel que la humitat ha empal·lidit, no semblen dir amb els seus llavis esblaimats i els seus ulls esverats: «Ho vaig veure!»?

Villefort va posar-se lívid, la senyora Danglars va deixar-se caure en un sofà situat prop de la xemeneia.

—Oh! —va exclamar la senyora de Villefort, somrient—. ¿Com té el coratge de seure en aquest sofà, on potser es va cometre el crim?

La senyora Danglars va aixecar-se ràpidament.

—I això no és tot —va dir Montecristo.

—¿Què hi ha més? —va preguntar Debray, a qui no passava desapercebuda l’emoció de la senyora Danglars.

—Sí, ¿què més hi ha? —va preguntar Danglars—. Perquè confesso que, fins ara, no he vist gaire cosa. ¿I vostè, senyor Cavalcanti?

—Ah! —va respondre aquest—. Nosaltres tenim a Pisa la torre d’Ugolino, a Ferrara la presó de Tasso, i, a Rimini la Cambra de Francesca i de Paolo.

—Sí, però no tenen aquesta petita escala —digué Montecristo, obrint una porta dissimulada a l’entapissat—. Mirin i diguin què els sembla.

—Quin revolt d’escala més sinistre! —va exclamar Château-Renaud, rient.

—No sé si el vi de Quios provoca malenconia —digué Debray— però certament, en aquesta casa ho veig tot negre.

Quant a Morrel, d’ençà que s’havia parlat del dot de Valentine, s’havia posat trist i no havia badat boca.

—¿S’imaginen un Otel·lo o un Ganges qualsevol —va preguntar Montecristo—, baixant pas a pas per aquesta escala una nit negra i tempestuosa, carregat amb un lúgubre fardell que vol amagar a la vista dels homes, ja que no a la de Déu?

La senyora Danglars va mig desmaiar-se agafada al braç de Villefort, que, per la seva banda, es va veure obligat a repenjar-se a la paret.

—Deu meu, senyora! —exclamà Debray—. ¿Què té? Està molt pàl·lida!

—El que té és molt senzill —digué la senyora de Villefort—: el senyor de Montecristo ens conta històries espantoses amb la intenció, sens dubte, de fer-nos morir de por.

—Sí, efectivament —digué Villefort—, vostè espanta les senyores.

—¿Què li passa, però? —va repetir Debray en veu molt baixa a la senyora Danglars.

—Res, res —li respongué ella, fent un esforç—. Necessito una mica d’aire, això és tot.

—Vol baixar al jardí? —va preguntar-li Debray, oferint-li el braç i acostant-se a l’escala amagada.

—No, no! Prefereixo quedar-me aquí.

—¿Té por de debò, senyora? —va preguntar Montecristo.

—No, senyor, però té vostè una manera de suposar les coses que dona a la il·lusió l’aspecte de la realitat…

—Oh, Déu meu, sí! —digué Montecristo, somrient—. Tot aixo es una història d’imaginació, perquè, de la mateixa manera, ¿per que no ens representem aquesta cambra com la d’una honesta i bona mare de família, el llit com si l’hagués visitat la deessa Lucina[97], i l’escala misteriosa com el pas que, silenciosament, per no pertorbar el son reparador de la partera, utilitzen el metge o la dida, o fins i tot el pare portant el fill que dorm…?

Aquell cop, en lloc de calmar-se davant una escena tan tendra, la senyora Danglars va llançar un gemec i va desmaiar-se.

—La senyora es troba malament —balbucejà Villefort. Potser caldria portar-la al cotxe.

—Oh, Déu meu! —va exclamar Montecristo—. M’he descuidat el flascó.

—Jo porto el meu —digué la senyora de Villefort.

I va allargar-li una ampolleta plena d’un líquid vermell, semblant al que el comte havia provat amb Édouard amb tan bon resultat.

—Ah! —va exclamar Montecristo, agafant-lo de les mans de la senyora de Villefort.

—Sí —va murmurar ella—, he provat de fer-lo seguint les seves indicacions.

—¿I ho ha aconseguit?

—Crec que sí.

Havien portat la senyora Danglars a l’habitació contigua. Montecristo li va deixar caure als llavis una gota del líquid vermell, la dona va revifar.

—Oh! —va exclamar—. Quin somni tan espantós!

Villefort li va prémer el puny amb força per fer-li comprendre que no havia somiat. Van buscar el senyor Danglars, però aquest, poc aficionat a les impressions poètiques, havia baixat al jardí i parlava amb el senyor Cavalcanti pare sobre un projecte de ferrocarril de Livorno a Florència.

Montecristo semblava desesperat. Va agafar la senyora Danglars pel braç i va acompanyar-la al jardí, on van trobar el senyor Danglars, prenent cafè amb els Cavalcanti.

—¿Realment, l’he espantada tant, senyora?

—No, senyor, però, com vostè sap, les coses ens impressionen segons el nostre estat d’ànim.

Villefort va esforçar-se a riure.

—I aleshores —va comentar—, n’hi ha prou amb una suposició, una quimera…

—Doncs bé —digué Montecristo—, creguin-me si volen, però tinc la convicció que, en aquesta casa, es va cometre un crim.

—Vagi amb compte —va dir la senyora de Villefort—, tenim aquí el procurador del rei.

—A fe meva —va respondre Montecristo—, ja que s’escau així, aprofitaré per fer la meva declaració.

—¿La seva declaració? —va preguntar Villefort.

—Si, i en presència de testimonis.

—Tot això és molt interessant —va dir Debray—, i, si hi ha realment un crim, farem admirablement la digestió.

—Hi ha un crim —digué Montecristo—. Vinguin per aquí, senyors; vingui, senyor de Villefort. Perquè la declaració sigui vàlida, cal fer-la a les autoritats competents.

Montecristo va agafar Villefort pel braç, i, al mateix temps que premia amb el seu el de la senyora Danglars, va conduir el procurador del rei sota el plàtan, on l’ombra era més fosca.

La resta de convidats els seguien.

—Mirin, aquí mateix —va dir Montecristo mentre trepitjava la terra amb el peu—, aquí, per rejovenir aquests arbres ja vells, vaig fer cavar i afegir terra vegetal. Doncs, bé, mentre cavaven, els meus treballadors van desenterrar un cofre, o més aviat la ferramenta d’un cofre, enmig de la qual hi havia l’esquelet d’un nadó. Suposo que això no són fantasies, ¿oi?

Montecristo va sentir com es tibava el braç de la senyora Danglars i com s’estremia el puny de Villefort.

—Un nadó —va repetir Debray—, diable! Em sembla que això esdevé seriós.

—Bé! —va exclamar Château-Renaud—. No m’equivocava, doncs, quan, fa un instant, pretenia que les cases tenen una ànima i una cara com els homes, i que les fesomies en reflecteixen les entranyes. La casa era trista perquè tenia remordiments, tenia remordiments perquè ocultava un crim.

—Oh! —va replicar Villefort, provant de fer un últim esforç—. ¿Qui diu que es tracta d’un crim?

—¿Com? ¿Un nadó enterrat viu en un jardí no és un crim? —va exclamar Montecristo—. ¿Com anomena, doncs, aquest acte, senyor procurador del rei?

—Però, ¿qui diu que van enterrar-lo viu?

—¿Per què l’havien d’enterrar aquí, si era mort? Aquest jardí mai no ha estat un cementiri.

—¿Què els fan, als infanticides, en aquest país? —va preguntar ingènuament el major Cavalcanti.

—Oh, Déu meu, senzillament, els tallen el coll! —li va respondre Danglars.

—Ah, els tallen el coll! —va fer Cavalcanti.

—Em sembla… ¿No, senyor Villefort? —va preguntar Montecristo.

—Sí, senyor comte —respongué aquest amb una veu que ja no tenia res d’humana.

Montecristo va adonar-se que allò era tot el que podien suportar les dues persones per a les quals havia preparat l’escena, i no va voler tibar més la corda.

—Anem, però, a prendre el cafè, senyors —va dir—. Em sembla que ens n’oblidàvem.

I va conduir els convidats a la taula parada al mig de la gespa.

—Realment, senyor comte —va dir la senyora Danglars—, em fa vergonya confessar la meva feblesa, però aquestes esgarrifoses històries m’han trasbalsat. Deixi’m seure, si us plau.

I es va deixar caure en una cadira.

Montecristo la va saludar i va acostar-se a la senyora de Villefort.

—Crec que la senyora Danglars encara necessita el seu flascó —li digué.

Abans, però, que la senyora de Villefort s’acostés a la seva amiga, el procurador del rei havia dit a l’orella a la senyora Danglars:

—Cal que parli amb vostè.

—¿Quan?

—Demà.

—¿On?

—Al meu despatx de la fiscalia, encara és l’indret més segur.

—Hi aniré.

La senyora de Villefort va acostar-se en aquell instant.

—Gràcies, benvolguda amiga —va dir la senyora Danglars, provant de somriure—, ja m’ha passat i em trobo molt millor.





LXV


El captaire

La vetllada s’allargava. La senyora de Villefort havia manifestat el desig de tornar a París, cosa que la baronessa Danglars no havia gosat fer, tot i el seu malestar evident.

El procurador del rei va ser el primer a donar el senyal de la partença i va oferir una plaça al seu landó a la baronessa, a fi que la senyora de Villefort pogués cuidar-la. Pel que feia a Danglars, absorbit per una conversa industrial d’allò més interessant amb Cavalcanti, no parava gens d’atenció al que passava.

Mentre demanava el flascó a la senyora de Villefort, Montecristo havia observat que el procurador del rei s’acostava a la senyora Danglars. Des del punt on es trobava, el comte havia endevinat el que li deia, malgrat que Villefort va parlar tan baix que la mateixa senyora Danglars amb prou feines l’havia sentit.

Sense oposar-se a cap arranjament, va deixar que Morrel, Debray i Château-Renaud se n’anessin a cavall, i que les dues senyores pugessin al landó de Villefort. Danglars, per la seva banda, cada cop més encantat amb Cavalcanti pare, va invitar-lo a pujar al cupè.

Quant a Andrea Cavalcanti, va dirigir-se al seu tílburi, que l’esperava davant la porta. Un lacai, que exagerava els guarniments de la moda anglesa, li subjectava, posant-se de puntetes, l’enorme cavall marró.

Andrea no havia parlat gaire durant el sopar, precisament perquè era un noi molt intel·ligent i li havia fet por dir alguna bestiesa enmig dels convidats rics i poderosos, entre els quals veia, potser amb un cert temor, un procurador del rei.

A continuació, havia estat acaparat per Danglars, que, després d’un ràpid cop d’ull sobre el vell major amb coll emmidonat i el seu fill encara una mica tímid, i relacionant aquests detalls amb l’hospitalitat de Montecristo, havia arribat a la conclusió que es tractava d’un nabab que havia anat a París amb la intenció d’instruir el seu únic fill en la vida mundana.

Havia contemplat, doncs, amb una complaença indicible l’enorme diamant que brillava al dit del major, perquè aquest, home prudent i experimentat, tement que no li passés algun accident amb els bitllets de banc, els havia convertit immediatament en un objecte de valor. Després de sopar, sempre amb el pretext de la indústria i dels viatges, Danglars havia preguntat al pare i al fill sobre la seva manera de viure, i pare i fill, previnguts que era a la banca Danglars on els havien d’obrir els crèdits, a l’un per quaranta mil francs pagats al comptat, a l’altre per cinquanta mil lliures anuals, van comportar-se d’una manera encantadora, plena d’afabilitat, amb el banquer. El seu agraïment tenia tanta necessitat d’expansionar-se, que, si no s’haguessin contingut, haurien donat la mà fins i tot als criats de Danglars.

Una cosa va augmentar sobretot la consideració, gairebé diríem la veneració, de Danglars per Cavalcanti. Aquest, fidel al principi d’Horaci, nihil admirari[98], s’havia limitat, com hem vist, a donar proves de coneixements dient en quin llac es pescaven les millors llamprees. Després, se n’havia menjat la seva ració sense dir res més. Danglars havia deduït que aquelles sumptuositats eren una cosa familiar per a l’il·lustre descendent dels Cavalcanti, que, probablement, a Lucca, s’alimentava amb truites de riu, que es feia portar de Suïssa, i de llagostes, que li enviaven de Bretanya, amb procediments semblants als que el comte havia fet servir per obtenir llamprees del llac de Fusaro i esturions del Volga.

Per tant, havia acollit amb un plaer molt pronunciat aquestes paraules de Cavalcanti:

—Demà, senyor, tindré l’honor de visitar-lo per negocis.

—I jo, senyor —li havia respost Danglars—, el rebré amb molt de gust.

Després havia proposat tornar Cavalcanti a l’hotel sempre que separar-se del seu fill no li causés un trasbals excessiu.

Cavalcanti havia respost que ja feia molt de temps que el fill tenia el costum de fer la seva vida de persona jove. En conseqüència, disposava de cotxes i cavalls propis. D’altra banda, com que no havien vingut plegats, no veia cap problema en el fet que se’n tornessin per separat.

El major havia pujat, doncs, al vehicle de Danglars i el banquer se li havia assegut al costat, cada cop més encantat amb les idees d’ordre i economia d’aquell home, que, tanmateix, donava cinquanta mil francs anuals al fill, cosa que suposava una fortuna de cinc-centes mil o sis-centes mil lliures de renda.

Quant a Andrea, per donar-se importància, va començar a escridassar el seu lacai perquè, en lloc d’anar-lo a buscar a l’escalinata, l’esperava a la porta i això l’havia obligat a caminar trenta passes per arribar al tílburi.

El lacai va rebre la renyada amb humilitat. Per subjectar el cavall impacient, que clavava cops de pota a terra, va agafar el mos amb la mà esquerra i, amb la dreta, va allargar les regnes a Andrea, que va agafar-les i va posar una de les seves botes de xarol a l’estrep.

Aleshores va sentir una mà a l’espatlla. El jove va girar-se pensant-se que algú, Danglars o Montecristo, s’havia descuidat de dir-li alguna cosa i anava a fer-ho aleshores.

Tanmateix, en lloc de l’un o de l’altre, només va veure una cara estranya, colrada pel sol i emmarcada per una barba, uns ulls brillants com carboncles i un somriure sardònic en una boca en la qual brillaven, ben arrenglerades i sense que en faltés cap, trenta-dues dents blanques, esmolades i famolenques com les d’un llop o les d’un xacal.

Un mocador de quadres vermells cobria aquell cap, de cabells grisencs i terrosos; una brusa d’allò més greixosa i esparracada ocultava una gran cos flac i ossut, i feia l’efecte que els ossos, com els d’un esquelet, devien dringar quan caminava. En fi, al jove, la mà que va repenjar-se-li a l’espatlla, i que va ser la primera cosa que va veure, va semblar-li gegantesca.

¿Andrea va reconèixer aquella cara a la claror del fanal del tílburi, o només va sobtar-lo l’aspecte horrible del seu interlocutor? No ens atreviríem a afirmar-ho, però el fet és que el jove va estremir-se i va recular ràpidament.

—¿Què vol de mi?

—Perdoni, patró —va respondre l’home, tocant-se el mocador vermell a manera de salutació—, potser el molesto, però he de parlar amb vostè.

—De nit, no es pidola —va dir el lacai, fent un moviment per desempallegar l’amo d’aquell importú.

—No pidolo, noi —digué l’home, a qui el criat no coneixia, amb un somriure irònic i tan esgarrifós que el lacai va apartar-se—; només vull dir un parell de coses al teu patró, que va fer-me un encàrrec fa uns quinze dies.

—A veure —va dir Andrea amb prou energia perquè el lacai no s’adonés del seu trasbals—, ¿què vol, amic meu? Va, afanyi’s.

—Jo voldria… voldria… —va dir molt baixet l’home del mocador vermell—, que vostè m’estalviés el cansament de tornar a París a peu. Estic molt cansat, i, com que no he sopat tan bé com tu, amb prou feines m’aguanto dret.

El jove va estremir-se davant l’estranya familiaritat.

—A veure, però, ¿què vol?

—Caram! Vull que em deixis pujar al teu magnífic cotxe i que em portis.

Andrea va empal·lidir però no va respondre.

—Oh, Déu meu, sí! —digué l’home del mocador vermell mentre es ficava les mans a les butxaques i mirava el jove amb ulls provocadors—. És una idea que se m’ha ficat al cap, petit Benedetto meu.

En sentir aquest nom, el jove, sens dubte, va reflexionar, perquè va acostar-se al lacai i li digué:

—En efecte, vaig fer un encàrrec a aquest home i ara ha d’informar-me’n. Vagi a peu fins a la barrera i, allí, agafi un cabriolé per no arribar massa tard.

El criat, sorprès, va allunyar-se.

—Deixi’m, almenys, arribar a la fosca —digué Andrea.

—Oh, pel que fa a això, jo mateix et portaré a un bon lloc, espera —digué l’home del mocador vermell.

Va agafar el cavall pel mos i va conduir el tílburi a un indret on era, en efecte, impossible, que ningú pogués veure l’honor que Andrea li concedia.

—Oh, no ho faig pel gust de pujar a un magnífic carruatge, no! Ho faig solament perquè estic cansat i una mica, també, perquè he de parlar de negocis amb tu.

—Au, pugi! —va dir el jove.

Era empipador que no hi hagués llum perquè hauria estat un espectacle curiós el d’aquell captaire, escarxofat sobre els coixins de brocat, al costat del jove i elegant conductor del tílburi.

Andrea va guiar el cavall fins a l’última casa del poble sense dir ni una paraula al company, que, per la seva banda, somreia i guardava silenci, com si li encantés passejar-se en un vehicle tan bo.

Un cop fora d’Auteuil, Andrea va mirar al seu voltant per assegurar-se, sens dubte, que ningú no podia veure’ls ni sentir-los. Aleshores va aturar el cavall i, de braços plegats, va preguntar a l’home del mocador vermell:

—A veure, ¿puc saber per què ha vingut a pertorbar la meva tranquil·litat?

—¿I tu, noi, per què et malfies de mi?

—¿Quan m’he malfiat de vostè?

—¿Quan, em preguntes? Quan ens acomiadem al pont del Var, em dius que vas al Piemont i a la Toscana, i, en canvi, véns a París.

—¿I per què li molesta, això?

—Per res. Al contrari, em sembla que m’ajudarà.

—Ah, ah! —va exclamar Andrea—. ¿De manera que especula sobre mi?

—Au, ja comencem amb les paraules gruixudes!

—Perquè, aleshores, s’equivocaria, mestre Caderousse, l’aviso.

—Redéu, no t’enfadis, noi! Tanmateix, ja deus saber què és la desgràcia. I la desgràcia provoca gelosia. Et faig recorrent el Piemont i la Toscana, obligat a fer de facchino[99] o cicerone, et planyo en el fons del meu cor com ho faria amb un fill, perquè saps que sempre t’he dit fill meu, i…

—¿Què més, què més?

—Paciència, punyeta!

—No en tinc, de paciència! Au, acabi.

—I, de cop i volta, et veig passar per la barrera de Bons-Hommes amb un lacai, un tílburi i roba nova de trinca. Caram! ¿Has descobert, doncs, una mina o has comprat un càrrec d’agent de canvi?

—¿De manera que, com vostè mateix confessa, se sent gelós?

—No, estic content, tan content que he volgut felicitar-te, petit. Tanmateix, com que no anava vestit com cal, he pres les meves precaucions per no comprometre’t.

—Bones precaucions! —va exclamar Andrea—. M’ha abordat en presència d’un criat.

—¿Què vols, fill meu? Ho he fet quan podia enxampar-te. Tens un cavall molt ràpid, un tílburi molt lleuger, i ets esmunyedís com una anguila. Si no t’hagués enxampat aquest vespre, corria el risc de no trobar-te mai més.

—Ja veu que no m’amago.

—Tens molta sort, tant de bo jo pogués dir el mateix! Jo he d’amagar-me A més, tenia por que no em reconeguessis, però m’has reconegut —va afegir Caderousse amb un somriure malèvol—, ets molt amable.

—A veure, ¿què necessita?

—Ja no em tuteges, Benedetto, i fer això a un vell company no està gens bé. Vés amb compte, aconseguiràs que em torni exigent.

L’amenaça va acabar amb la còlera del jove, el vent de la coacció acabava d’apagar-la amb una bufada.

Va posar de nou el cavall al trot.

—Et fas mal a tu mateix, Caderousse, enfrontant-te així amb un vell company, com deies fa un moment. Tu ets marsellès, però jo sóc…

—¿Saps, doncs, què ets ara?

—No, però van criar-me a Còrsega. Tu ets vell i tossut, jo sóc jove i caparrut. Entre persones com nosaltres, l’amenaça és dolenta, cal fer les coses a les bones. ¿És culpa meva que la sort, que continua sent adversa per a tu, em sigui favorable, a mi?

—¿Tens la sort de cara, doncs? ¿No es tracta, aleshores, d’un lacai de lloguer, d’un tílburi de lloguer ni d’una roba de lloguer, el que tenim aquí? Bé, millor —digué Caderousse amb els ulls brillants de cobdícia.

—Oh, si t’has acostat a mi, és perquè ho saps perfectament —digué Andrea, cada cop més excitat—. Si jo portés un mocador com el teu al cap, una brusa greixosa i unes sabates foradades, m’ignoraries.

—Com pots veure, petit, em menysprees, i t’equivoques. Ara que t’he retrobat, res no m’impedeix de vestir tan bé com qualsevol altre, perquè sé que tens bon cor: si posseeixes dos vestits, me’n donaràs un de gust. Prou que et donava, jo, la meva ració de sopa i de mongetes quan tenies fam.

—És veritat! —digué Andrea.

—Quina gana tenies! ¿Encara menges tant?

—Ja ho crec! —digué Andrea, rient.

—Com deus haver sopat a casa d’aquest príncep!

—No és cap príncep, sinó, simplement, un comte.

—¿Comte i ric, no?

—Sí, però no te’n refiïs, no té l’aspecte d’una persona còmoda.

—Oh, Déu meu, estigues tranquil! No tinc projectes sobre el teu comte, te’l deixaré per a tu sol. Però —va afegir Caderousse, reprenent el somriure malèvol que ja li havia aflorat abans als llavis—, cal donar alguna cosa en canvi, ¿comprens?

—A veure, ¿què necessites?

—Jo crec que, amb cent francs mensuals…

—¿Sí?

—Viuria…

—¿Amb cent francs?

—Però malament, com pots suposar. Ara bé, amb…

—¿Amb?

—Cent cinquanta francs, seria molt feliç.

—Aquí en tens dos-cents —digué Andrea.

I va posar-li a la mà dos lluïsos d’or.

—Bé —digué Caderousse.

—Presenta’t al porter a la primeria de cada mes i hi trobaràs la mateixa quantitat.

—Ja tornes a humiliar-me!

—¿Què dius?

—Em poses en contacte amb els criats! No, no, vull tenir tractes solament amb tu.

—Doncs, bé, pregunta per mi, i, a la primeria de cada mes, mentre jo cobri la meva renda, tu cobraràs la teva.

—Bé, bé, ja veig que no m’havia equivocat, ets un bon xicot. Quan la sort arriba a gent com tu, és una benedicció. A veure, conta’m la teva bona fortuna.

—¿Què n’has de fer, tu, d’això?

—Un altre cop la malfiança!

—No. Bé, he retrobat el meu pare.

—¿Un pare de veritat?

—Caram, mentre pagui…

—T’ho creuràs i l’honoraràs. ¿És just, com es diu, el teu pare?

—El major Cavalcanti.

—¿I està content amb tu?

—Fins ara, sembla que li vaig bé.

—¿Qui te l’ha fet retrobar?

—El comte de Montecristo.

—¿El de la casa d’on sorties?

—Sí.

—Escolta, doncs, prova de col·locar-me com a avi, si té lloc per a mi. —Entesos, li parlaré de tu. ¿Què penses fer, mentrestant?

—¿Jo?

—Sí, tu.

—És una prova de bondat que et preocupis per això —digué Caderousse.

—Com que tu t’interesses per mi —va respondre Andrea—, em sembla que jo també puc demanar algunes informacions.

—És just… llogaré una habitació en una casa honrada, em compraré roba decent, em faré afaitar cada dia i aniré a llegir els diaris al cafè. Al vespre, aniré a algun espectacle amb un cap de claca, i semblaré un pastisser retirat. Aquest és el meu somni.

—Això està molt bé! Si vols posar el projecte en execució i portar-te amb seny, tot anirà meravellosament.

—Mireu el senyor Bossuet!… I tu, ¿en què penses convertir-te? ¿En par de França?

—Ah, ah, vés a saber!

—Potser el senyor Cavalcanti ho és… Desgraciadament, però, van abolir la transmissió del títol de pares a fills.

—No fem política, Caderousse! I ara que ja tens el que vols i que hem arribat, salta del meu vehicle i desapareix.

—De cap manera, amic meu!

—¿Què vols dir?

—Pensa una mica, noi! Un mocador vermell al cap, gairebé descalç, sense papers i amb deu napoleons d’or a la butxaca, sense comptar el que hi tenia, just dos-cents francs… M’enxamparien indefectiblement a la barrera! Aleshores em veuria obligat a dir, per justificar-me, que, els deu napoleons, me’ls has donat tu. A partir d’aquí, preguntes, investigació… S’assabenten que vaig anar-me’n de Toló sense acomiadar-me, i, de brigada en brigada, em tornen a la vora de la Mediterrània. Em converteixo de nou, purament i simple, en el número 106, i adéu al somni de semblar un pastisser retirat! No, fill meu, no. Prefereixo quedar-me honorablement a la capital.

Andrea va arrufar les celles. Com ell mateix n’havia presumit, el fill putatiu del major Cavalcanti era una mala peça. Va aturar-se un instant, va fer un cop d’ull ràpid al voltant. Mentre la seva mirada acabava de descriure el cercle investigador, va posar-se la mà a la butxaca de l’armilla amb tota la innocència del món i va començar a acariciar la culata d’una petita pistola.

Mentrestant, però, Caderousse, que no el perdia de vista, amb les mans a l’esquena, obria lentament una llarga navalla espanyola que sempre portava a sobre pel que pogués passar.

Tots dos amics, com podem veure, eren dignes d’entendre’s, i es van entendre: la mà d’Andrea va sortir, inofensiva, de la butxaca i va pujar fins al bigoti rogenc, el qual va acariciar una estona.

—Bé, Caderousse —digué—, seràs, doncs, feliç!

—Faré tot el que podré —va dir el fondista del Pont del Gard, tornant a ficar-se la navalla a la màniga.

—Entesos. Tornem, doncs, a París. ¿Com t’ho faràs, però, per passar la barrera sense desvetllar sospites? Amb la roba que portes, corres més risc en cotxe que a peu.

—Espera —digué Caderousse—, ja ho veuràs.

Va agafar el barret d’Andrea, l’hopalanda amb un gran coll que el lacai que havien fet anar a peu s’havia deixat al seient, va posar-se-la sobre les espatlles, i va adoptar l’actitud empipada d’un criat de casa bona l’amo del qual guia el cotxe personalment.

—¿I jo em quedaré sense barret?

—Bah! —digué Caderousse—. Fa tant de vent que se te’l pot haver emportat.

—Endavant, doncs, i acabem.

—¿Què t’atura? ¿No pas jo, espero?

—Silenci! —digué Cavalcanti.

Van travessar la barrera sense cap incident.

En el primer carrer transversal, Andrea va parar el cavall i Caderousse va saltar a terra.

—Eh! —va exclamar Andrea—. ¿Què passa amb l’abric del lacai i amb el meu barret?

—Ah! ¿Suposo que no voldries que em constipés?

—¿I jo?

—Tu ets jove mentre que jo ja començo a fer-me vell. A reveure, Benedetto.

Va endinsar-se en el carreró i va desaparèixer.

—Ai! —va exclamar Andrea—. En aquest món, mai no pots ser completament feliç.





LXVI


Escena conjugal

Els tres joves s’havien separat a la plaça Lluís XV. És a dir, Morrel havia agafat els bulevards, Château-Renaud havia tirat pel pont de la Revolució, i Debray havia seguit el moll.

Segons totes les probabilitats, Morrel i Château-Renaud havien fet cap a les seves llars respectives, com encara es diu a la tribuna de la Cambra en els discursos ben fets, i al teatre del carrer Richelieu en les obres ben escrites. No va passar el mateix, però, amb Debray. Quan va arribar al portell del Louvre, va girar a l’esquerra, va travessar el Carrousel al gran trot, va enfilar el carrer de Saint-Roch, va anar a parar al de la Michodière, i va arribar a la porta de la casa del senyor Danglars quan el landó del senyor de Villefort, després de portar el procurador del rei i la seva dona al carrer Saint-Honoré, s’aturava per deixar la baronessa al seu domicili.

Debray, en tant que persona familiar a la casa, va entrar el primer al pati, va deixar la brida a les mans del lacai i va retrocedir fins a la porta per rebre la senyora Danglars, a qui va oferir el braç per conduir-la a les seves habitacions.

—¿Què li passa, Hermine? —va preguntar-li Debray, un cop al pati, després de tancar la porta—. ¿Per què s’ha trobat malament quan el comte ha explicat aquella història, o més aviat aquella faula?

—Perquè, aquest vespre, m’hi trobava horriblement disposada, amic meu —va respondre la baronessa.

—No, Hermine —va replicar Debray—, no m’ho farà creure, això. Al contrari, quan ha arribat a la casa del comte, el seu estat d’ànim era excel·lent. El senyor Danglars estava una mica malhumorat, és cert, però ja sé el cas que vostè fa del seu malhumor. Algú li ha fet alguna cosa, Hermine. Conti-m’ho. Sap molt bé que mai no toleraré que ningú li digui cap impertinència.

—S’equivoca, Lucien, l’hi asseguro —va respondre la senyora Danglars—. Les coses han anat com li he dit, a més del mal humor que vostè ha notat, del qual he considerat que no valia la pena dir-li res.

Era evident que la senyora Danglars es trobava sota la influència d’una d’aquestes irritacions nervioses de les quals, sovint, les dones no poden adonar-se, o que, com Debray havia endevinat, havia patit alguna commoció secreta que no volia confessar a ningú. Com a home acostumat a considerar aquesta mena de malestars un dels elements de la vida femenina, no va insistir més, esperant el moment oportú per intentar esbrinar-ho de nou, o una confessió motu proprio[100].

A la porta de l’habitació de la baronessa, van trobar la senyoreta Cornélie.

La senyoreta Cornélie era la cambrera de confiança de la baronessa.

—¿Què fa, la meva filla? —va preguntar la senyora Danglars.

—Ha estat estudiant tota la vetllada i després se n’ha anat al llit.

—Tanmateix em sembla que sento el seu piano.

—És la senyoreta Louise d’Armilly, que fa música mentre la senyoreta dorm.

—Bé —va dir la senyora Danglars—, vingui a despullar-me.

Van entrar al dormitori. Debray va estirar-se en un gran canapè, i la senyora Danglars va passar al lligador amb la senyoreta Cornélie.

—¿Encara es queixa, estimat senyor Lucien —va preguntar la baronessa a través de la porta—, que Eugénie no li fa l’honor de dirigir-li la paraula?

—Senyora —va respondre Lucien, jugant amb el gosset de la baronessa, que, reconeixent-li la condició d’amic de la casa, tenia el costum de fer-li mil carícies—, no sóc l’únic que li fa unes recriminacions semblants. Fins i tot crec haver sentit que, l’altre dia, Morcerf se li queixava, a vostè, de no poder treure una paraula a la seva promesa.

—És veritat —va dir la senyora Danglars—, però em sembla que, un d’aquests matins, tot això canviarà i vostè veurà entrar Eugénie al seu despatx.

—¿Al meu despatx?

—És a dir al del ministre.

—¿Per a què?

—Per demanar-li que l’admetin a l’Òpera! Realment, no havia vist mai una passió semblant per la música: és ridícul per a una persona de la bona societat!

Debray va somriure.

—Doncs, bé, que vingui amb el consentiment del baró i el de vostè, li farem el contracte i procurarem que estigui d’acord amb els seus mèrits, encara que som massa pobres per pagar un talent tan gran com el seu.

—Ja se’n pot anar Cornélie —va dir la senyora Danglars—, ja no la necessito.

Cornélie va desaparèixer i, al cap d’un instant, la senyora Danglars va sortir del lligador amb un negligé encantador i va anar a seure al costat de Lucien.

Després, pensarosa, va posar-se a acariciar el petit conillet.

Lucien va mirar-la en silenci.

—A veure, Hermine —va dir al cap d’un instant—, respongui’m francament: ¿alguna cosa la fereix, no?

—Res —va replicar la baronessa.

Tanmateix, sentint que se sufocava, va aixecar-se, va provar de respirar i va anar a contemplar-se en un mirall.

—Aquesta nit, faig por —digué.

Debray s’aixecava, somrient, per anar a tranquil·litzar la baronessa sobre aquest punt, quan, de cop i volta, la porta es va obrir.

El senyor Danglars va aparèixer, Debray va tornar a seure.

En sentir el soroll de la porta, la senyora Danglars va girar-se i va mirar el marit amb una sorpresa que no es va prendre la feina de dissimular.

—Bona nit, senyora; bona nit, senyor Debray.

Sens dubte, la baronessa va pensar-se que aquella visita imprevista significava alguna cosa, com ara el desig de reparar les amargues paraules que el baró havia deixat anar durant el dia.

Va adoptar, doncs, una actitud digna, i, sense respondre al marit, va dirigir-se a Debray:

—Llegeixi’m alguna cosa, senyor Debray.

Debray, una mica inquiet a la primeria per aquella visita, va refer-se en veure la calma de la baronessa i va allargar la mà cap a un llibre marcat a la meitat amb un tallapapers amb la fulla de nacre amb incrustacions d’or.

—Perdoni —digué el banquer—, però es cansarà molt, baronessa, si vetlla fins tan tard. Són les onze, el senyor Debray viu molt lluny.

Debray va quedar-se estupefacte, no pas perquè el to de Danglars no fos perfectament tranquil i educat sinó perquè, a través d’aquella calma i d’aquella educació, s’endevinava una certa vel·leïtat inhabitual de no fer aquella nit el que volia la dona.

La baronessa també es va sorprendre i va demostrar-ho amb una mirada que, sens dubte, hauria fet reflexionar el marit, si aquest no hagués tingut els ulls clavats en un diari on buscava el tancament de la borsa.

El resultat va ser que l’orgullosa mirada es va perdre i no va produir cap efecte.

—Senyor Lucien —digué la baronessa—, no tinc gens de ganes d’anar-me’n a dormir, he de contar-li mil coses i vostè es passarà la nit escoltant-me encara que hagi de dormir dret.

—A les seves ordres, senyora —va respondre Lucien amb flegma.

—Estimat senyor Debray —va dir aleshores el banquer—, no es mati, si us plau, escoltant aquesta nit les bogeries de la senyora Danglars; podrà escoltar-les perfectament demà. Aquesta nit em pertany, me la reservo i la dedicaré, si m’ho permet, a parlar d’assumptes greus amb la meva dona.

Aquesta vegada el cop era tan directe i tan aplomat que va atordir Lucien i la baronessa. Tots dos van interrogar-se amb la mirada, com buscant mútuament ajuda contra l’agressió, però l’irresistible poder de l’amo de la casa va triomfar, el marit va imposar-se.

—No es pensi, però, que el faig fora, estimat Debray —va continuar Danglars—, de cap manera. Una circumstància imprevista m’obliga a tenir aquesta mateixa nit una conversa amb la baronessa. Això passa tan rarament que espero que no em guardi rancor.

Debray va balbucejar algunes paraules, va saludar i va sortir d’allò més atabalat, com Mathan a Athalie[101].

«És increïble la facilitat amb què aquests marits —es digué quan la porta va tancar-se darrere seu—, que tanmateix trobem tan ridículs, s’imposen sobre nosaltres!».

Un cop Lucien se’n va anar, Danglars va instal·lar-se en el seu lloc al canapè, i, adoptant una actitud horriblement pretensiosa, va posar-se a jugar amb el gos. Com que l’animal, però, que no sentia per ell la mateixa simpatia que per Debray, el volia mossegar, va agafar-lo per la pell del bescoll i va llançar-lo a una gandula que hi havia a l’altra punta de l’habitació.

El gosset va xisclar mentre travessava l’espai, però, quan va arribar al seu destí, va refugiar-se darrere un coixí, estupefacte per un tractament al qual no estava acostumat, i va quedar-se immòbil i mut.

—¿Sap, senyor —va dir la baronessa sense parpellejar—, que fa progressos? Habitualment, només era groller; aquesta nit, és brutal.

—És que, aquesta nit, estic de més mal humor que habitualment —va replicar Danglars.

Hermine va mirar el banquer amb un menyspreu suprem. Ordinàriament, aquesta mena de mirades exasperaven l’orgullós Danglars. Aquella nit, però, va semblar que amb prou feines se n’adonava.

—¿I què n’he de fer, jo, del seu mal humor? —va replicar la baronessa, irritada per la impassibilitat del marit—. Aquestes coses no m’afecten. Guardi’s els seus mals humors o tanqui’ls al despatx i passi’ls als seus empleats, que per això els paga.

—Els seus consells van molt desencaminats, senyora, i no penso seguir-los. Les meves oficines són el meu Paktolos[102], com diu, em sembla, el senyor Desmoutiers, i no vull turmentar-ne el curs i alterar-ne la calma. Els meus empleats són gent tranquil·la, que em fan guanyar la meva fortuna i als quals pago un sou infinitament inferior al que es mereixen, si els considero d’acord amb els beneficis que em proporcionen. No m’enfadaré, doncs, amb ells. Amb qui m’enfadaré és amb la gent que se’m menja els diners, em rebenta els cavalls i em buida la caixa.

—¿I qui li buida la caixa? Expliqui’s més clarament, senyor, si us plau.

—Oh, estigui tranquil·la! Si parlo d’una manera enigmàtica, no li faré buscar gaire estona la solució —va respondre Danglars—. La gent que arruïna la meva caixa és la que en treu set-cents mil francs en una hora.

—No l’entenc, senyor —va dir la baronessa, provant de dissimular alhora l’emoció de la veu i el rubor de la cara.

—Al contrari, m’entén molt bé! —digué Danglars—, però, si continua demostrant mala voluntat, li diré que acabo de perdre set-cents mil francs en l’emprèstit espanyol.

—Ah, vet-ho aquí! —va riure la baronessa, sorneguera—. ¿I em fa responsable de la pèrdua?

—¿Per què no?

—¿És culpa meva que vostè hagi perdut set-cents mil francs?

—En tot cas, no és meva.

—D’una vegada per totes, senyor —va replicar, agrament, la baronessa—, ja li vaig dir que no em parlés mai de diners; és un llenguatge que no vaig aprendre ni a casa dels meus pares ni a la del meu primer marit.

—Això, m’ho crec perfectament, redéu! —digué Danglars—. Cap d’ells no tenia un ral.

—Raó de més perquè no hagi après amb ells l’argot de la banca, que aquí em destrossa les orelles del matí al vespre. El soroll d’escuts que s’hi compten i recompten em resulta odiós; només una cosa em resulta encara més desagradable: el so de la veu de vostè.

—Realment, és d’allò més estrany! I jo que creia que s’interessava moltíssim per les meves operacions!

—¿Jo? ¿Qui li ha pogut fer creure una bestiesa semblant?

—Vostè mateixa.

—¿Què diu, ara?

—El que sent.

—M’agradaria que em digués en quina ocasió.

—Oh, Déu meu, és molt fàcil! El mes de febrer passat, vostè va ser la primera a parlar-me dels fons d’Haití: havia somiat que un vaixell entrava al port de Le Havre amb la notícia que s’anava a efectuar un pagament que tothom considerava que es cobraria a les calendes gregues. Conec la lucidesa dels seus somnis i vaig fer comprar, doncs, de sotamà tots el cupons que vaig poder trobar del deute d’Haití. Vaig guanyar-hi quatre-cents mil francs, dels quals vaig donar-li’n cent mil religiosament. Vostè va fer-ne el que va voler, això no m’afecta.

»Al març, es tractava de la concessió d’un ferrocarril. S’hi presentaven tres societats, oferint garanties iguals. Va dir-me que el seu instint, que jo considero molt desenvolupat en certes matèries malgrat que vostè vulgui fer-se passar per una persona aliena a l’especulació, li feia pensar que donarien la concessió a la societat anomenada del Sud.

»Vaig comprar immediatament dos terços de les accions de l’esmentada societat. En efecte, com vostè havia previst, van donar-li la concessió, i el valor de les accions va triplicar-se. Vaig guanyar-hi un milió, del qual vaig donar-li dos-cents cinquanta mil francs en concepte de comissió. ¿Què va fer amb aquests diners? No és cosa meva».

—¿On vol anar a parar, senyor? —va exclamar la baronessa, tremolant de despit i de desfici.

—Paciència, senyora, ja hi arribo.

—Gràcies a Déu!

—A l’abril, va anar a sopar a casa del ministre. Es va parlar d’Espanya i vostè va sentir una conversa secreta: es tractava de l’expulsió de don Carlos. Vaig comprar fons espanyols. L’expulsió va tenir lloc i vaig guanyar sis-cents mil francs el dia que Carles V va tornar a passar el Bidasoa. D’aquells sis-cents mil francs, vostè va cobrar cinquanta mil escuts: eren seus i va disposar-ne al seu gust, no li’n demano comptes. No és menys cert, però, que, aquest any, ha rebut cinc-centes mil lliures.

—¿I després, senyor?

—Ah, sí, després! Doncs, bé, és justament després quan tot s’esguerra.

—Realment, té una manera de parlar, que…

—Que expressa la meva idea, és tot el que em cal… Aquest després va passar fa tres dies. Fa tres dies, doncs, vostè va parlar de política amb el senyor Debray, i va creure endevinar en el que ell deia que don Carlos havia tornat a Espanya. Aleshores, em venc les accions, la notícia s’escampa, hi ha pànic, tant que, més que vendre, regalo. L’endemà, resulta que la notícia era falsa i, en conseqüència, perdo cent setanta-cinc mil francs.

—El que em diu no té cap ni peus, i no acabo de veure per quin motiu barreja el nom del senyor Debray amb aquesta història.

—Perquè, si, per casualitat, vostè no té els cent setanta-cinc mil francs que reclamo, haurà de manllevar-los als seus amics, i el senyor Debray és un d’ells.

—¿Què diu?

—Oh! Res de gestos, ni de crits, ni de drama modern, senyora, si no vol obligar-me a dir-li que, des d’aquí, veig el senyor Debray rient per sota el nas amb les cinc-centes mil lliures que vostè li ha donat aquest any i dient-se que, finalment, ha trobat el que els jugadors més hàbils no han pogut descobrir mai, és a dir una ruleta on es guanya sense apostar i on no perds quan es perd.

La baronessa va esclatar.

—Miserable! ¿S’atreveix a dir-me que no sabia el que ara em retreu?

—No dic que sí ni que no. El que dic és això: observi la meva conducta durant els quatre anys que fa que vostè no és la meva dona ni jo el seu marit, i veurà que ha estat conseqüent. Un temps abans de la nostra ruptura, vostè va voler estudiar música amb aquell famós baríton que va debutar amb tant èxit al Théâtre-Italien, i jo dansa amb aquella famosa ballarina que s’havia fet tan coneguda a Londres. Totes dues coses, la seva i la meva, van costar-me uns cent mil francs. No vaig dir res perquè cal que hi hagi harmonia en els matrimonis. Cent mil francs perquè marit i muller coneguin a fons la dansa i la música no resulta excessivament car. Vet aquí, però, que vostè va cansar-se aviat del cant i va tenir la idea d’estudiar diplomàcia amb un secretari del ministre. Jo la deixo estudiar. Entengui’m, ¿què n’he de fer, jo, si es paga les lliçons de la seva butxaca? Avui, però, m’adono que ho treu de la meva i que el seu aprenentatge pot costar-me set-cents mil francs mensuals. Prou, senyora, això no pot continuar així… O bé el diplomàtic li fa les classes… de franc, i jo ho toleraré, o no tornarà a posar els peus a casa meva. ¿Ho ha entès, senyora?

—Oh, això és massa fort, senyor! —va exclamar Hermine, sufocada—. Vostè passa de ratlla, és innoble.

—Veig, però, amb plaer, que vostè no es queda enrere i que ha obeït l’axioma del codi: «La dona ha de seguir el marit».

—Injúries!

—Té raó: aturem-nos i raonem fredament. Jo no m’he ficat mai en els seus assumptes, si no ha estat pel seu bé. Faci el mateix. ¿La meva caixa no li interessa, diu? D’acord, treballi amb la seva, però no buidi la meva. D’altra banda, ¿qui sap si tot això no és una maniobra política, si el ministre, furiós per veure’m a l’oposició i gelós de la simpatia popular que aixeco no s’ha posat d’acord amb el senyor Debray per arruïnar-me?

—¿Què diu ara?

—Sí, sens dubte. ¿Qui havia vist mai una cosa semblant, és a dir l’impossible, o gairebé: uns senyals absolutament diferents donats pels dos últims telègrafs?

—Senyor —digué, més humilment, la baronessa—, em sembla que no ignora que van fer fora l’empleat, que es va parlar fins i tot de processar-lo, que havien donat ordre d’arrestar-lo i que ho haurien fet però ell va evitar-ho fugint quan el buscaven, un fet que en demostra la bogeria o la culpabilitat… Va ser un error.

—Sí, que fa riure els necis, que fa passar una mala nit al ministre, que fa omplir paperassa als senyors secretaris d’Estat, però que, a mi, em costa set-cents mil francs.

—Però, senyor —digué Hermine de cop i volta—, si de tot això, segons vostè, en té la culpa el senyor Debray, ¿per què m’ho diu a mi en lloc de dir-ho directament a ell? ¿Per què acusa l’home i es fica amb la dona?

—¿Conec el senyor Debray, jo? —va preguntar Danglars—. ¿El vull conèixer? ¿Vull saber si dóna consells? ¿Vull seguir-los? ¿Jugo? No! Vostè és qui fa tot això, jo no!

—Em sembla, però, que, com que vostè se n’aprofita…

Danglars va arronsar les espatlles.

—Realment, les dones que es creuen genis perquè se les han manegat per conduir una o deu intrigues sense que tot París se n’assabenti, són boges! Pensi que, encara que hagués aconseguit amagar les seves infidelitats, cosa que és l’ABC de l’art, perquè la majoria de les vegades els marits no ho volen veure, això seu no seria sinó una pàl·lida còpia del que fan la meitat de les seves amigues, les dones de món. Ara bé, amb mi les coses no han anat així. Jo sempre ho he vist tot, ho he sabut tot. De setze anys ençà, aproximadament, potser ha aconseguit amagar-me algun pensament, però mai cap pas, cap acció, cap falta. Mentre es felicitava per la seva habilitat i es creia de debò que m’enganyava, ¿què passava? Doncs que, gràcies a la meva pretesa ignorància, no hi ha cap dels seus amics, des del senyor de Villefort fins al senyor Debray, que no hagi tremolat davant meu. No n’hi ha cap que no m’hagi tractat com a l’amo d’aquesta casa, l’únic que jo volia quan em trobava al costat de vostè; cap, en fi, que hagi gosat dir-li de mi el que jo mateix li dic avui. Li permeto que em consideri odiós, però no la deixaré que em faci fer el ridícul, i, sobretot, li prohibeixo que m’arruïni.

Fins que el nom de Villefort no va ser pronunciat, la baronessa s’havia mostrat prou serena. Quan va sentir-lo, però, va posar-se pàl·lida i, aixecant-se com empesa per una molla, va allargar els braços com si volgués conjurar una aparició i va avançar tres passes cap al marit. Semblava que volgués arrencar-li el final del secret que ell no coneixia o que, potser, per un càlcul odiós, com ho eren gairebé tots els de Danglars, no volia deixar escapar del tot.

—¿El senyor de Villefort? ¿Què significa això? ¿Què vol dir?

—Això significa, senyora, que, com que el senyor de Nargonne, el seu primer marit, no era un filòsof ni un banquer, o potser perquè era una cosa i l’altra, en veure que no podia treure cap profit d’un procurador del rei, va morir-se de pena o de còlera en trobar-la encinta de sis mesos després d’una absència de nou. Sóc brutal, i no solament ho sé sinó que en presumeixo: es un dels meus sistemes per tenir èxit en les operacions comercials. ¿Per què, en lloc de matar, va morir-se? Perquè no havia de salvar cap capital. Jo, però, em dec al meu capital. El senyor Debray, el meu associat, em fa perdre set-cents mil francs. Que carregui amb la seva part de la pèrdua o que em faci bancarrota de les seves cent setanta-cinc mil lliures i que faci el que fan els bancarroters: desaparèixer. Sí, Déu meu, és un xicot encantador quan les seves notícies són exactes; quan no ho són, però, n’hi ha cinquanta en aquest món que valen més que ell.

La senyora Danglars estava aterrida. Tanmateix, va fer un estorç suprem per respondre a l’últim atac: va desplomar-se en una butaca tot pensant en Villefort, en l’escena del sopar i en l’estranya sèrie de desgràcies que, des de feia uns dies, s’abatien d’una en una sobre casa seva i transformaven la calma embuatada del matrimoni en debats escandalosos.

Danglars ni solament va mirar-la malgrat que ella va fer tot el possible per desmaiar-se. El banquer va obrir la porta del dormitori sense afegir una paraula més i se’n va anar a les seves habitacions. De manera que la senyora Danglars, en refer-se del seu mig esvaniment, va poder pensar que havia tingut un malson.





LXVII


Projectes de boda

L’endemà d’aquesta escena, a l’hora que Debray, mentre es dirigia al despatx, solia escollir per fer una curta visita a la senyora Danglars, el seu cupè no va aparèixer al pati.

A aquella hora, és a dir, cap a dos quarts d’una, la senyora Danglars va demanar el seu cotxe i va sortir.

Danglars, situat darrere una cortina, havia observat la sortida, que ja s’esperava. Va ordenar que l’avisessin així que la senyora reaparegués, però a les dues, encara no havia tornat.

Llavors va demanar els seus cavalls, va anar a la Cambra i va fer-se inscriure per parlar contra el pressupost.

Des de les dotze fins a les dues, Danglars s’havia quedat al despatx, obrint la correspondència, cada cop més amoïnat, afegint una quantitat darrere l’altra, i rebent, entre altres visites, la del major Cavalcanti, que, sempre tan vestit de blau, tan encarcarat i tan puntual, va presentar-se a l’hora anunciada el dia abans per enllestir el seu assumpte amb el banquer.

Quan sortia de la Cambra, Danglars, que havia donat mostres violentes d’agitació durant la sessió i que havia estat sobretot més agre que mai contra el govern, va pujar al seu vehicle i va ordenar al cotxer que el portés al número 30 de l’avinguda dels Champs-Élysées.

Montecristo era a casa, però tenia una visita i va pregar a Danglars que l’esperés un instant al saló.

Mentre feia avantcambra, la porta va obrir-se i el banquer va veure entrar un home vestit de capellà, que, en lloc d’esperar-se com ell, més familiar sens dubte a la casa, va saludar-lo i va desaparèixer a l’interior.

Al cap d’un instant, la porta per la qual el mossèn havia entrat va obrir-se de nou, i Montecristo va aparèixer.

—Perdoni’m, benvolgut baró —li digué—, però un bon amic meu, mossèn Busoni, que vostè deu haver vist passar, acaba d’arribar a París. Feia molt de temps que no ens vèiem i no he tingut valor de deixar-lo de seguida. Espero que, tenint en compte el motiu, vostè em dispensarà per haver-lo fet esperar.

—I ara! —va dir Danglars—. La culpa és meva. Simplement, no he escollit un bon moment i vaig a retirar-me.

—De cap manera. Al contrari, segui. Però, ¿què li passa, Déu meu? Sembla molt preocupat, m’espanta. Un capitalista amoïnat és com un cometa, sempre presagia alguna gran desgràcia per al món.

—El que em passa, benvolgut senyor, és que la mala sort em persegueix fa uns quants dies i només m’arriben males notícies.

—Ah, Déu meu! —va exclamar Montecristo—. ¿Ha patit una recaiguda a la borsa?

—No, d’això ja vaig curar-me, si més no per uns dies. Aquesta vegada es tracta, simplement, d’una bancarrota a Trieste.

—¿Sí? ¿El bancarroter no deu ser, per casualitat, Jacopo Manfredi?

—Exactament! Imagini’s un home que ja no sé el temps que fa que té negocis amb mi per vuit-cents mil o nou-cents mil francs, sense cap error, sense cap retard; un xicot que pagava com un príncep… dels que paguen. Hi tenia un saldo a favor meu d’un milió, i vet aquí que el diable de Jacopo Manfredi fa suspensió de pagaments!

—Realment!

—És una fatalitat increïble. Li endosso un xec de sis-centes mil lliures, que em retornen impagat, i, a sobre, encara tinc quatre-cents mil francs en lletres de canvi signades per ell i pagables al final del mes corrent pel seu corresponsal a París. Som a trenta, faig que vagin a cobrar-les i, ves per on, el corresponsal ha desaparegut. Això, afegit al meu assumpte d’Espanya, constitueix un final de mes encantador.

—¿És, realment, una pèrdua, el seu afer d’Espanya?

—Certament. Només li diré que m’han volat set-cents mil francs!

—¿I com dimonis va fer un nyap d’aquesta categoria, un gat vell com vostè?

—Ah, va ser culpa de la meva dona! Va somiar que don Carlos havia tornat a Espanya. Creu en els somnis. És cosa del magnetisme, diu, i, quan somia una cosa, assegura ella, es produeix infal·liblement. Li permeto jugar a la borsa d’acord amb la seva convicció. Té el seu propi capital i el seu agent de canvi, ella juga i ella perd. He de dir, però, que no juga amb els meus diners sinó amb els seus. Tanmateix, vostè comprendrà que, quan surten set-cents mil francs de la butxaca de la dona, el marit sempre se’n ressent una mica. ¿Com? ¿No ho sabia? La cosa va fer forrolla.

—Sí, n’havia sentit a parlar, però desconeixia els detalls. A més, sóc d’allò més ignorant pel que fa als negocis de borsa.

—¿No hi juga, doncs?

—¿Jo? ¿Com vol que hi jugui si ja em costa una feinada controlar els meus ingressos? A més de l’administrador, em veuria obligat a agafar un oficinista i un caixer. A propòsit d’Espanya, però, em sembla que la baronessa no havia somiat al capdavall la tornada de don Carlos. ¿No van dir-ne alguna cosa els diaris?

—¿Es creu, doncs, el que diuen els diaris?

—Gens ni mica, però em sembla que l’honest Messager va ser l’excepció de la regla i que només va anunciar les notícies certes, les notícies telegràfiques.

—Doncs, bé, aquest és el fet inexplicable —va replicar Danglars—, perquè la tornada de don Carlos era, efectivament, una noticia telegràfica.

—¿De manera que, aquest mes, perdrà un milió set-cents mil francs, aproximadament?

—Res d’aproximadament, exactament això.

—Diable! Per a una fortuna de tercer ordre —va dir Montecristo amb compassió—, és un cop molt fort.

—¿De tercer ordre? —va preguntar Danglars, una mica humiliat—. ¿Què diable vol dir?

—Jo divideixo les fortunes en tres categories: de primer ordre, de segon ordre i de tercer ordre —va continuar Montecristo—. Anomeno fortuna de primer ordre la constituïda pels tresors que es posseeixen, les terres, les mines, les rendes procedents de països com França, Àustria i Anglaterra, sempre que aquests tresors, aquestes mines i aquestes rendes arribin a un total d’un centenar de milions; anomeno fortuna de segon ordre les explotacions manufactureres, les empreses per associació, els virregnats i els principats, que no superen el milió cinc-cents mil francs, amb un capital total d’una cinquantena de milions; anomeno, en fi, fortuna de tercer ordre els capitals que fructifiquen per interessos compostos, els guanys que depenen de la voluntat d’altri o de les oportunitats de l’atzar, que una bancarrota posa en perill o que una notícia telegràfica fa trontollar, les especulacions eventuals, les operacions sotmeses, en fi, a les alternatives d’aquesta fatalitat que podríem anomenar força menor, comparant-la amb la força major, que és la natural, i que constitueixen un capital fictici o real d’uns quinze milions. Digui, ¿no és aproximadament aquesta, la seva posició?

—Caram, sí!

—Això significa que, amb sis finals de mes com aquest —va continuar Montecristo, impertorbable—, una casa de tercer ordre agonitzaria.

—Oh! —va dir Danglars, molt pàl·lid, amb un somriure forçat—. Va molt de pressa!

—Posem set mesos —va replicar Montecristo en el mateix to—. Digui’m, ¿ha pensat alguna vegada que set vegades un milió set-cents mil francs fan uns dotze milions? ¿No? Bé, té raó, perquè, amb reflexions com aquestes, ningú no arriscaria mai el capital, que, per a un financer, és com la pell per a un home civilitzat. Tenim la nostra roba, més o menys sumptuosa, que és el nostre crèdit, però, quan l’home mor, només té la pell. De la mateixa manera, quan algú surt dels negocis, no té sinó els seus béns reals, cinc o sis milions com a màxim, perquè les fortunes de tercer ordre amb prou feines són la tercera o la quarta part del que aparenten, com la locomotora d’un tren, enmig del fum que l’envolta i la fa semblar més gran, no és sinó una màquina més o menys forta. Doncs, bé, dels cinc milions que formen el seu actiu real, n’acaba de perdre gairebé dos, que disminueixen igualment la seva fortuna fictícia o el seu crèdit. És a dir, benvolgut senyor Danglars, que li han obert la pell amb una sagnia que, reiterada quatre cops, implicaria la mort. Eh, eh, pari, doncs, atenció, benvolgut senyor Danglars! ¿Necessita diners? ¿Vol que li’n deixi?

—Que mal calculador és vostè! —va exclamar Danglars, recorrent a tota la filosofia i a tot el fingiment de l’aparença—. A hores d’ara, els diners han tornat a les meves caixes fortes gràcies a altres especulacions que han tingut èxit. La sang perduda a causa de la sagnia ha estat recuperada per mitjà de la nutrició. He perdut una batalla a Espanya, m’han vençut a Trieste, però la meva flota de l’índia haurà capturat uns quants galions, els meus pioners de Mèxic hauran descobert alguna mina.

—Molt bé, molt bé, però la cicatriu perdura, i, a la primera pèrdua, es reobrirà.

—No, perquè em moc sobre certeses —va continuar Danglars amb la facúndia banal del xarlatà que ha de preconitzar el seu crèdit—. Per ensorrar-me caldria que caiguessin tres governs.

—Caram, això ja ho hem vist!

—Que faltessin les collites a la terra.

—Recordi les set vaques grasses i les set vaques flaques.

—O que el mar es retirés, com al temps del faraó. Encara queden, però, altres mars, i els vaixells se’n sortirien transformant-se en caravanes.

—Tant de bo, mil vegades tant de bo, estimat senyor Danglars —va respondre Montecristo—. Ja veig que m’havia equivocat i que vostè pertany a les fortunes de segon ordre.

—Crec poder aspirar a aquest honor —va dir Danglars amb un d’aquests somriures estereotipats que, a Montecristo, li feien l’efecte de les clarors de lluna amb què els pintors dolents empastifen les seves ruïnes, i va afegir, encantat de trobar un motiu per canviar de conversa—: I, ja que parlem de negocis, expliqui’m una mica què puc fer pel senyor Cavalcanti.

—Doncs, donar-li diners, si té crèdit amb vostè i aquest crèdit li sembla bo.

—Excel·lent! Aquest matí, s’ha presentat amb un xec de quaranta mil francs, pagable a la vista per vostè, signat Busoni, i que vostè m’ha endossat. Ja es pot imaginar que li he abonat trinco-trinco els quaranta bitllets.

Montecristo va fer un moviment amb el cap per indicar el seu acord total.

—Això, però, no és tot —va continuar Danglars—, ha obert un crèdit a casa meva a favor del fill.

—¿Quant, si no és indiscreció, li dóna al jove?

—Cinc mil francs mensuals.

—Seixanta mil anuals. Ho sospitava —va dir Montecristo, arronsant les espatlles—. Aquests Cavalcanti són uns gallines. ¿Què vol que faci un jove amb cinc mil francs mensuals?

—Com vostè pot comprendre, si el jove necessita uns quants milers de francs més…

—No faci res, el pare no els hi abonaria, a vostè. No coneix aquests milionaris ultramuntans: són veritables avars. ¿Qui li ha obert aquest crèdit?

—Oh, la banca Fenzi, una de les millors de Florència.

—No vull dir que vostè hi perdrà, de cap manera. Tanmateix, ajusti’s als termes de la carta.

—¿No té, doncs, confiança en aquest Cavalcanti?

—Jo li donaria deu milions per la seva signatura. Això entra en les fortunes de segon ordre de les quals li parlava fa un moment, benvolgut senyor Danglars.

—I, tanmateix, que senzill és! Jo l’hauria pres per un major, i prou.

—I li hauria fet honor, perquè vostè té raó: l’aspecte no l’ajuda gens ni mica. La primera vegada que el vaig veure, va semblar-me un vell tinent florit sota les xarreteres. Tots els italians, però, són així: quan no enlluernen com mags d’Orient, semblen vells jueus.

—El jove és millor —digué Danglars.

—Sí, potser una mica tímid. Fet i fet, però, m’ha semblat tolerable. Em sentia inquiet.

—¿Per què?

—Perquè vostè el va veure a casa meva gairebé quan es presentava en societat, almenys això van dir-me. Ha viatjat amb un preceptor molt sever i mai no havia vingut a París.

—¿Tots aquests italians de qualitat acostumen a casar-se entre ells, oi? —va deixar caure Danglars—. Els agrada associar les seves fortunes.

—Habitualment ho fan així, és cert, però Cavalcanti és un original que no fa res com els altres. Ningú no em traurà del cap la idea que envia el fill a França perquè hi trobi una dona.

—¿Ho creu així?

—N’estic segur.

—¿I ha sentit parlar de la seva fortuna?

—Només es parla d’això. Uns, però, diuen que té milions, els altres pretenen que no té res.

—¿I l’opinió de vostè?

—No se’n refiï, és absolutament personal.

—Però, en fi…

—La meva opinió és que tots aquests vells podestà[103], aquests antics condottieri[104], perquè els Cavalcanti van comandar exèrcits i van governar províncies, la meva opinió, dic, és que van enterrar milions en llocs que només coneixen ells i que es transmeten de pares a fills. La prova n’és que tots són grocs i secs com els seus florins del temps de la República, dels quals conserven el reflex a força de mirar-los.

—Perfecte —digué Danglars—. Deu ser veritat perquè, a aquesta gent, no se’ls coneix ni un pam de terra.

—Almenys en tenen molt poca. Jo, a Cavalcanti, només li conec el seu palau de Lucca.

—Ah! ¿Té un palau? —va fer Danglars, rient—. Ja és alguna cosa.

—Sí, però el té llogat al ministre de Finances, mentre ell viu en una casa petita. Oh, ja li he dit que em sembla un avar.

—Au, au, vostè no l’afalaga gens ni mica.

—Escolti, amb prou feines el conec; em sembla haver-lo vist tres vegades en tota la meva vida. El que en sé, és per mossèn Busoni i per ell mateix. Aquest matí, em parlava dels projectes que té sobre el seu fill, i em deixava entreveure que, cansat de veure dormir uns fons considerables a Itàlia, que és un país mort, voldria trobar la manera de fer fructificar aquells milions a França o Anglaterra. Observi, però, que, malgrat que, personalment, tinc una gran confiança en mossèn Busoni, no responc de res.

—No té importància, gràcies pel client que m’ha enviat. És un nom magnífic per apuntar-lo en els meus llibres de comptabilitat, i el caixer, a qui he explicat qui són els Cavalcanti, se’n sent molt orgullós. A propòsit, i això és un simple detall de turista, ¿quan aquesta gent casen els fills, els donen dot?

—Oh, Déu meu, això depèn! Vaig conèixer un príncep italià, ric com una mina d’or, un dels cognoms principals de la Toscana, que, quan els fills es casaven a gust d’ell, els donava milions, però que, quan ho feien a desgrat seu, es limitava a donar-los una renda de trenta escuts mensuals. Admetem que Andrea es casi d’acord amb les intencions del pare: aquest potser li donarà, un, dos o tres milions. Si ho feia amb la filla d’un banquer, per exemple, potser invertiria en la firma del consogre. Imaginem, però, que la nora li desplagui: bona nit i tapa’t! Cavalcanti pare agafa la clau de la caixa forta, la tanca amb doble volta, i vet aquí Andrea obligat a viure com un fill de família parisenc, marcant les cartes o trucant els daus.

—Aquest xicot trobarà una princesa bavaresa o peruana; voldrà una corona, un El Dorado, una fortuna immensa.

—No, aquests grans senyors de l’altra banda de les muntanyes es casen amb freqüència amb simples mortals. Són com Júpiter, els agrada creuar les races. Ah, caram! ¿Em fa totes aquestes preguntes perquè vol casar Andrea, benvolgut senyor Danglars?

—A fe meva —va dir Danglars—, no em semblaria una mala especulació. Al capdavall, sóc un especulador.

—M’imagino que no pensa en la senyoreta Danglars. ¿Suposo que no deu voler que Albert talli el coll a Andrea?

—Albert! —va dir Danglars, arronsant les espatlles—. A aquell, això no li fa fred ni calor.

—¿Però és el promès de la seva filla, no?

—El senyor de Morcerf i jo hem parlat a vegades d’aquest matrimoni, però la senyora de Morcerf i Albert…

—¿Suposo que no em dirà que el noi no és un bon partit?

—Eh, eh! Em sembla que la senyoreta Danglars val tant com el senyor de Morcerf!

—La senyoreta Danglars tindrà un bon dot, en efecte, no en dubto gens ni mica, sobretot si el telègraf no fa cap més bogeria.

—Oh, no es tracta solament del dot. A propòsit, digui’m una cosa.

—¿Quina?

—¿Per què no va invitar Morcerf i la seva família al sopar?

—Vaig fer-ho, però ell va objectar-me que havien de fer un viatge a Dieppe amb la senyora de Morcerf, a qui havien recomanat l’aire del mar.

—Sí, sí! —va dir Danglars, rient—. Li provarà.

—¿Per què?

—Perquè és l’aire que va respirar de jove.

Montecristo va fingir que no s’adonava de la burla.

—Al capdavall, però —va dir—, encara que Albert no sigui tan ric com la senyoreta Danglars, vostè no pot negar que porta un bon nom, ¿oi?

—Sí, però jo també m’estimo el meu.

—Certament, el seu és popular i fa honor al títol amb el qual van creure que havien d’honorar-lo, però és un home massa intel·ligent per no haver entès que, segons certs prejudicis massa ben arrelats per extirpar-los, una noblesa de cinc segles val més que una de vint anys.

—Precisament per això —va replicar Danglars amb un somriure que intentava ser sardònic—, precisament per això, preferiria el senyor Andrea Cavalcanti al senyor Albert de Morcerf.

—Suposo, tanmateix —va dir Montecristo—, que els Morcerf no són inferiors als Cavalcanti.

—¿Els Morcerf?… Vostè, benvolgut comte, és tot un senyor, ¿no?

—Això crec.

—¿I, a sobre, un expert en heràldica?

—En sé una mica.

—Doncs, bé, miri el color del meu blasó. És més sòlid que el de Morcerf.

—¿Per què?

—Perquè jo, que no sóc baró de naixement, almenys em dic Danglars.

—¿I?

—Mentre que ell no es diu Morcerf.

—¿No es diu Morcerf?

—De cap manera.

—Au, va!

—A mi, algú va fer-me baró, i, per tant, ho sóc; ell va fer-se comte tot sol, i, per tant, no ho és.

—Impossible.

—Escolti, benvolgut comte —va continuar Danglars—, el senyor de Morcerf és amic meu, o, més ben dit, ens coneixem fa trenta anys. Vostè sap que jo no concedeixo importància al meu escut perquè mai no he oblidat d’on vinc.

—Cosa que demostra una gran humilitat o un gran orgull —digué Montecristo.

—Doncs bé, quan jo era un petit empleat, Morcerf era un simple pescador.

—¿I com es deia aleshores?

—Fernand.

—¿Només?

—Fernand Mondego.

—¿N’està segur?

—Redéu, em va vendre prou peix perquè el conegui.

—¿Aleshores per què li concedia la mà de la filla?

—Perquè, com que Fernand i Danglars són dos arribistes, dos ennoblits i dos nous rics, en el fons, són iguals, deixant de banda, tanmateix, certes coses que diuen d’ell i que mai no han dit de mi.

—¿Quines?

—Deixem-ho córrer.

—Ah, sí, ja ho entenc! El que em diu acaba de refrescar-me la memòria sobre el nom de Fernand Mondego. Vaig sentir-lo pronunciar a Grècia.

—¿A propòsit de l’afer d’Alí Paixà?

—Exactament.

—Aquest és el misteri —va dir Danglars—, i confesso que hauria donat el que fos per descobrir-lo.

—No resultava difícil si tantes ganes en tenia.

—¿I com?

—¿Sens dubte, vostè deu tenir un corresponsal a Grècia?

—És clar!

—¿A Janina?

—En tinc pertot arreu…

—Doncs bé, escrigui al corresponsal de Janina i pregunti-li quin paper va jugar en la catàstrofe d’Alí Tebelen un francès anomenat Fernand.

—Té raó! —va exclamar Danglars, aixecant-se vivament—, li escriuré avui mateix.

—Faci-ho.

—Ho faré.

—I, si rep alguna notícia d’allò més escandalosa…

—L’hi comunicaré.

—Em complaurà.

Danglars va sortir de la casa i va arribar amb quatre gambades al seu cotxe.





LXVIII


El despatx del procurador del rei

Deixem el banquer tornant a casa al galop dels seus cavalls i seguim la senyora Danglars en la seva excursió matinal.

Ja hem dit que havia demanat els cavalls a dos quarts d’una i havia sortit amb cotxe.

Va dirigir-se al faubourg Saint-Germain, va agafar el carrer Mazarine i va fer aturar el vehicle al passatge del Pont-Neuf.

Va baixar i va travessar el passatge. Anava vestida amb molta senzillesa, com escau a una dona de gust que surt al matí.

Al carrer Guénégaud, va pujar en un fiacre i va demanar que la portessin al carrer de Harlay.

Amb prou feines va pujar al vehicle, es va treure de la butxaca un vel negre molt doble que va subjectar-se al barret de palla. Després de posar-se de nou el barret, va contemplar-se en un mirallet de butxaca i va comprovar amb satisfacció que, a través del vel, només li clarejava la blancor de la pell i les ninetes brillants dels ulls.

El fiacre va agafar el Pont-Neuf i va entrar per la plaça Dauphine al pati de Harlay. El cotxer va cobrar mentre obria la porta, i la senyora Danglars va llançar-se cap a l’escala. Després de pujar-la amb agilitat, va arribar de seguida a la sala dels Passos Perduts.

Al matí, al Palau de Justícia, hi ha molta feina i molta gent enfeinada. La gent enfeinada no mira gaire les dones: la senyora Danglars, doncs, va travessar la sala dels Passos Perduts sense que ningú es fixés en ella més que en les altres deu dones que esperaven els seus advocats.

L’avantcambra del senyor de Villefort era plena a vessar, però, a la senyora Danglars, no li va caldre ni pronunciar el seu nom. Així que va aparèixer, un uixer va aixecar-se, se li va acostar i va preguntar-li si era la persona que tenia una cita amb el procurador del rei, i, davant la resposta afirmativa, va guiar-la per un passadís reservat fins al despatx del senyor de Villefort.

El magistrat, d’esquena a la porta, escrivia assegut en una butaca. Sense fer cap moviment, va sentir que la porta s’obria, que l’uixer deia «Passi, senyora», i que la porta tornava a tancar-se. Tanmateix, amb prou feines va deixar de sentir les passes del funcionari que s’allunyava, va girar-se ràpidament, va anar a passar els forrellats, va córrer les cortines i va examinar tots els racons del despatx.

Un cop va assegurar-se que no el podien veure ni sentir, va tranquil·litzar-se i va dir:

—Gràcies, senyora, gràcies per la seva puntualitat.

Va oferir-li un seient, que ella va acceptar perquè el cor li bategava amb tanta violència que gairebé la sufocava.

—Fa molt de temps, senyora —digué el procurador del rei mentre feia descriure un semicercle a la seva butaca a fi de quedar de cara a la baronessa—, que no he tingut el plaer de parlar en privat amb vostè, i em sap molt de greu que ens retrobem per tenir una conversa molt penosa.

—Tanmateix, senyor, ja veu que he vingut així que m’ha cridat, tot i que, certament, la conversa encara resultarà més penosa per a mi que per a vostè.

Villefort va somriure amargament.

—És, doncs, veritat —va dir, responent als seus propis pensaments mes que no pas a les paraules de la senyora Danglars—, és, doncs, veritat que tot el que fem deixa rastres, foscos o lluminosos, en el nostre passat. És doncs, veritat que totes les nostres passes en aquesta vida s’assemblen al desplaçament del rèptil sobre la sorra i hi fan un solc! Per a molts, desgraciadament, aquest solc és el de les seves llàgrimes.

—¿Comprèn la meva emoció, oi, senyor? —digué la senyora Danglars—. Li prego, doncs, que no em faci patir. Aquest despatx, pel qual han passat tants culpables avergonyits i tremolosos; aquesta butaca on sec al meu torn, avergonyida i tremolosa…! Oh! Miri, necessito tota la força de la meva raó per no veure en mi una dona culpable i en vostè un jutge amenaçador.

Villefort va moure el cap i va sospirar.

—I jo em dic que el meu lloc no és la butaca del jutge sinó el banc de l’acusat.

—¿Vostè? —va preguntar la senyora Danglars, sorpresa.

—Sí, jo.

—Crec que el seu puritanisme exagera la situació —va dir la senyora Danglars mentre una lluentor fugitiva li il·luminava els ulls bellíssims—. Totes les joventuts ardents han deixat solcs com els que vostè citava fa un instant. En el fons de les passions, enllà del plaer sempre hi ha una mica de remordiment. Per això l’evangeli, l’etern recurs dels desgraciats, en va donar com a suport, a nosaltres, les pobres dones, l’admirable paràbola de la noia pecadora i la dona adúltera. De manera que, pel que fa als deliris de la meva joventut, li confesso que a vegades penso que Déu me’ls perdonarà perquè, si no l’excusa, han trobat almenys la compensació en els meu patiments. ¿Què ha de témer, però, vostè, de tot això, si tothom excusa els homes i l’escàndol encara els ennobleix?

—Senyora —va respondre Villefort—, em coneix; no sóc un hipòcrita, o, si més no, no ho sóc sense motiu. Si el meu front és sever, és perquè l’han enfosquit moltes desgràcies; si tinc el cor petrificat, és per poder suportar els cops que ha rebut. No era així durant la meva joventut, no era així la tarda de les esposalles quan tots plegats en trobàvem asseguts al voltant d’una taula al carrer del Cours, a Marsella. D’ençà d’aleshores, però, tot va canviar molt, dintre meu i al meu voltant. He consumit la vida perseguint coses difícils i destrossant les persones que, voluntàriament o involuntàriament, per lliure albir o per atzar, es trobaven en el meu camí per suscitar-me-les. És rar que allò que desitges ardentment no sigui defensat també amb ardor per aquells dels quals vols obtenir-ho o als quals proves de prendre-ho. Així, la majoria de les males accions dels homes se’ls presenten sota la disfressa enganyosa de la necessitat, i, un cop comesa la mala acció en un moment d’exaltació, de temor o de deliri, veus que hauries pogut passar pel costat i evitar-la. El mitjà que hauria calgut utilitzar, i que no has vist a causa de la ceguesa, t’apareix fàcil i simple davant els ulls. Et dius; ¿com és que no he fet això en lloc d’allò? A les dones, com que rarament prenen les decisions, rarament les turmenten els remordiments; les seves desgràcies són gairebé sempre imposades, les seves faltes són gairebé sempre crims dels altres.

—En tot cas, senyor —va replicar la senyora Danglars—, ha d’acceptar que, si vaig cometre una falta i va ser personal, ahir vaig rebre’n un càstig ben sever.

—Pobra dona! —va dir Villefort, prement-li la mà—. Massa sever per a les seves forces, perquè va estar dues vegades a punt de sucumbir, i tanmateix…

—¿Sí?

—Tanmateix he de dir-li… que aplegui tot el seu valor perquè encara no ha arribat al final.

—Déu meu! —va exclamar la senyora Danglars, esgarrifada—. ¿Què més passa?

—Vostè, senyora, no veu sinó el passat, i, certament, és fosc. Doncs, bé, imagini’s un futur encara més tenebrós, un futur… certament espantós… potser sagnant!

La baronessa coneixia la calma de Villefort, i aquella exaltació va espantar-la tant que va obrir la boca per cridar, però el crit li va morir a la gola.

—¿Com ha ressuscitat aquell passat terrible? —va exclamar Villefort—. ¿Com ha sortit, igual que un fantasma, del fons de la tomba i del fons dels nostres cors, on dormia, per fer-nos empal·lidir les galtes i envermellir els fronts?

—Ai! —va exclamar Hermine—. Sens dubte, ha estat obra de l’atzar!

—L’atzar! —va replicar Villefort—. No, no, senyora, això no és obra de l’atzar!

—Sí, sí. ¿No és un atzar fatal la causa de tot? ¿No va ser per atzar que el comte de Montecristo va comprar la casa? ¿No ha estat per atzar que hagi fet cavar la terra? ¿No ha estat, finalment, per atzar, que la desgraciada criatura hagi estat desenterrada sota els arbres? Pobra criatura innocent, sortida de mi, a qui no vaig poder fer ni un petó i per la qual, tanmateix, vaig vessar tantes llàgrimes! Ah! El cor se’m va trencar davant el comte quan ell va parlar de les despulles trobades sota les flors.

—Doncs, no, senyora! I vet aquí la cosa terrible que li havia de dir —va respondre Villefort amb veu apagada—. No hi ha hagut despulles trobades sota les flors; no, no hi ha hagut cap criatura desenterrada; no cal plorar, no cal gemegar, cal tremolar.

—¿Què vol dir? —va preguntar la senyora Danglars, estremint-se.

—Vull dir que el senyor comte de Montecristo, cavant al peu d’aquells arbres, no ha pogut trobar l’esquelet d’una criatura ni els ferros de cap cofre, perquè, allí, no hi havia ni una cosa ni l’altra.

—Ni una cosa ni l’altra! —va repetir la senyora Danglars, mirant el procurador del rei amb uns ulls les ninetes dels quals, esgarrifosament dilatades, expressaven terror—. Ni una cosa ni altra! —va dir una vegada més, com una persona que intenta fixar amb el so de les paraules i el soroll de la veu unes idees a punt de fugir-li del pensament.

—No! —va dir Villefort mentre inclinava el front i se l’agafava amb les mans—. No, cent vegades no!

—¿Aleshores no va dipositar allí la pobra criatura, senyor? ¿Per què va enganyar-me, doncs? ¿Amb quin objecte, digui’m?

—Escolti’m, senyora, escolti’m i em compadirà perquè, durant vint anys, i sense dir-li’n res, he suportat sol el pes del dolor que ara li explicaré.

—Oh, Déu meu, m’espanta! Tanmateix, no hi fa res, parli, l’escolto.

—Sap com van anar les coses aquella nit dolorosa, amb vostè patint en aquell llit del dormitori de domàs vermell mentre jo, gairebé tan angoixat com vostè, esperava el part. L’infant va néixer, va arribar a les meves mans sense moviment, sense respiració, sense veu: vam creure que era mort.

La senyora Danglars va fer un moviment ràpid, com si volgués aixecar-se de la cadira.

Tanmateix Villefort va aturar-la, ajuntant les mans per implorar la seva atenció.

—Vam creure que era mort —va repetir—. Vaig ficar-lo en un cofre que havia de reemplaçar el taüt, vaig baixar al jardí, vaig cavar una fossa i vaig colgar-lo ràpidament. Amb prou feines acabava de cobrir-lo de terra, el braç del cors va dirigir-se cap a mi. Vaig veure aixecar-se una ombra, brillar una mena de llamp. Vaig sentir un dolor, vaig voler cridar, un estremiment glaçat em va recórrer el cos i em va prémer la gola… Vaig caure ferit, vaig pensar que m’havien matat. Mai no oblidaré el seu sublim valor, quan, després de recobrar els sentits, vaig arrossegar-me, moribund, fins al peu de l’escala, on vostè, també moribunda, va venir a ajudar-me. Calia guardar silenci sobre la terrible catàstrofe. Vostè va tenir el coratge de tornar a casa seva, ajudada per la dida; un duel va servir de pretext per a la meva ferida. Contra tota esperança, ningú no va desvetllar el nostre secret. A mi, van transportar-me a Versalles. Durant tres mesos, vaig lluitar contra la mort. Finalment, quan va semblar que m’aferrava de nou a la vida, van receptar-me el sol i l’aire del Sud. Quatre homes van portar-me de París a Chalon, fent sis llegües cada dia. La senyora de Villefort seguia la llitera amb el seu cotxe. A Chalon, vaig continuar pel riu Saona, després pel Roine, i, només a la velocitat de l’aigua, vaig baixar a Arle. Allí, van posar-me de nou a la llitera i vam seguir fins a Marsella. La convalescència va durar sis mesos. No tenia notícies de vostè i no gosava demanar informació sobre el que li havia passat. Quan vaig tornar a París, vaig saber que, vídua del senyor de Nargonne, s’havia casat amb el senyor Danglars.

»¿En què pensava d’ençà que havia recobrat el coneixement? Sempre en la mateixa cosa, sempre en el cadàver d’aquella criatura, que, cada, nit, sortia del si de la terra i s’enlairava sobre la fossa tot amenaçant-me amb el gest i la mirada. De manera que, quan vaig tornar a París, vaig indagar. La casa havia quedat deshabitada d’ençà que nosaltres n’havíem sortit, però acabaven de llogar-la per nou anys. Vaig anar a veure el llogater, vaig fingir que m’interessava molt que l’edifici, que pertanyia als pares de la meva dona, no passés a mans estranyes i vaig oferir una compensació per trencar el contracte. Van demanar-me sis mil francs, però n’hauria donat deu mil, vint mil. Els portava a sobre i vaig fer signar a l’acte la rescissió. Un cop obtinguda aquella cessió tan desitjada, vaig sortir al galop cap a Auteuil. D’ençà que jo n’havia sortit, ningú no havia entrat a la casa.

»Eren les cinc de la tarda, vaig pujar a la cambra vermella i vaig esperar la nit.

»Allí, tot allò que m’havia dit durant un any en la meva agonia contínua, va semblar-me més amenaçador que mai.

»El cors que m’havia declarat la vendetta, que m’havia seguit de Nimes fins a París; el cors que s’havia amagat al jardí, que m’havia vist cavar la fossa i enterrar el nadó, podia arribar a conèixer-la, a vostè, potser la coneixia… ¿No li faria pagar, algun dia, el secret d’aquell terrible afer? ¿No seria per a ell una venjança ben dolça saber que jo no havia mort a conseqüència de la punyalada? Era, doncs, urgent, primer de tot, fer desaparèixer les restes del passat, destruir-ne qualsevol vestigi material, malgrat que sempre continuaria d’allò més viu en el meu record.

»Per aquell motiu havia anul·lat el contracte, per aquell motiu havia anat a la casa, per aquell motiu esperava.

»Va fer-se de nit, vaig deixar que la foscor fos ben densa. Em trobava sense llum en aquella habitació, on els cops de vent feien tremolar els finestrons darrere els quals em semblava contínuament veure un espia emboscat. De tant en tant, m’estremia, creia sentir darrere meu els crits de vostè en aquell llit i no gosava girar-me. El cor em bategava enmig del silenci i me’l sentia amb tanta violència, que temia que la ferida se m tornaria a obrir. Finalment, vaig notar que els diversos sorolls del camp s’extingien l’un darrere l’altre. Vaig comprendre que ja no havia de témer res, que ningú no em podia veure ni sentir, i vaig decidir-me a baixar.

»Escolti’m, Hermine, em considero tan valent com qualsevol altre home, però, quan em vaig treure de la pitrera la petita clau de l’escala, que tots dos estimàvem i que vostè va voler fer posar en un clauer d’or, quan vaig obrir la porta, quan, a través de les finestres, vaig veure una lluna pàl·lida que escampava una llum blanca, espectral sobre els esglaons en espiral, vaig recolzar-me a la paret i vaig estar a punt de cridar; em semblava que anava a tornar-me boig.

»Finalment, vaig aconseguir controlar-me. Vaig baixar els esglaons d’un en un. L’únic que no havia pogut dominar era la tremolor dels genolls. Vaig aferrar-me a la barana; si l’hagués deixat només un instant, hauria anat de cap.

»Vaig arribar a la porta de baix. A la banda de fora, hi havia una pala recolzada a la paret. M’havia proveït d’una llanterna sorda. Per encendre-la, vaig aturar-me al mig de la gespa, després vaig continuar.

»Era a la darreria de novembre, la verdor del jardí havia desaparegut totalment, els arbres només eren esquelets amb llargs braços descarnats, les fulles mortes cruixien amb la sorra sota les meves passes.

»L’espant m’oprimia el cor amb tanta força que, mentre m’acostava al massís, vaig treure’m una pistola de la butxaca i vaig muntar-la. Em semblava contínuament veure aparèixer la cara del cors entre les branques.

»Vaig il·luminar el massís amb la llanterna sorda: no hi havia ningú. Vaig fer una ullada al meu voltant. Em trobava ben sol, cap soroll no trencava el silenci de la nit tret del cant d’una òliba, que llançava el seu crit agut i lúgubre com una invocació als fantasmes de la nit.

»Vaig penjar la llanterna en una branca forcada que ja havia observat un any abans en el mateix punt on m’havia aturat per cavar la fossa.

»Durant l’estiu, l’herba havia crescut molt espessa en aquell indret ningú i no l’havia segat a la tardor. Tanmateix va cridar-me atenció un punt menys guarnit: resultava evident que era allí on jo havia remogut la terra. Vaig posar-me a la feina.

»Havia arribat, doncs, el moment que esperava feia un any!

»A mesura que treballava, que sondava cada tofa d’herba amb la punta de la pala, esperava trobar resistència, però no va ser així, tot i que vaig fer un forat el doble de gran que el primer. Em va semblar que m’havia equivocat, que aquell no era el lloc. Vaig orientar-me, vaig mirar els arbres, vaig intentar reconèixer els detalls que m’havien cridat l’atenció. Una brisca freda i fina xiulava a través de les branques despullades, i, tanmateix, jo tenia el front xop de suor. Vaig recordar que havia rebut la punyalada quan trepitjava la terra per tapar la fossa, i que, mentre ho feia, m’havia recolzat en un bàlec; que, darrere meu, hi havia una roca artificial destinada a servir de banc als passejants, perquè, quan m’havia desplomat, la mà que acabava de separar-se del bàlec, havia sentit la frescor d’aquella pedra! Ara, a la dreta, hi havia el bàlec; darrere meu, la roca: vaig deixar-me caure en la mateixa posició, vaig aixecar-me i vaig posar-me a cavar i eixamplar el forat. Res! Res de res! El cofre no hi era».

—¿El cofre no hi era? —va murmurar la senyora Danglars, sufocada per l’espant.

—No es pensi que vaig limitar-me a un intent —va continuar Villefort—, no. Vaig excavar tot el massís. M’imaginava que l’assassí, en desenterrar el cofre i creient que es tractava d’un tresor, havia volgut apoderar-se’n i se l’havia emportat; després, en adonar-se de l’error, hauria fet un forat pel seu compte per colgar-lo de nou. Res. Després se’m va acudir que no devia haver pres tantes precaucions, que, simplement, l’havia llançat en qualsevol racó. Si acceptava aquesta última hipòtesi, em calia esperar que es fes de dia per emprendre la recerca. Vaig pujar un altre cop al dormitori i vaig esperar.

—Oh, Déu meu!

—En fer-se de dia, vaig tornar a baixar. Vaig explorar el massís en primer lloc: esperava trobar-hi pistes que se m’haurien escapat a les fosques. Vaig regirar una extensió de més de vint metres quadrats de terreny i a una profunditat de més de dos peus. Un assalariat amb prou feines n’hauria tingut prou amb una jornada sencera per enllestir el que jo havia fet en una hora. Res, no vaig veure absolutament res.

»Aleshores, guiat per la suposició que l’havien llençat en algun racó vaig posar-me a buscar el cofre. Devia trobar-se al camí que conduïa a la porteta de sortida, però aquesta nova investigació va resultar tan inútil com la primera i, amb el cor encongit, vaig tornar al massís, que ja no m’oferia tampoc cap esperança».

—Oh! —va exclamar la senyora Danglars—. N’hi havia per tornar-se boig!

—Vaig esperar-ho un instant —digué Villefort—, però no vaig tenir aquesta sort. Tanmateix, reunint les meves forces i, per tant les meves idees, vaig preguntar-me per què aquell home hauria d’haver-se emportat el cadàver.

—Vostè mateix ho ha dit —va replicar la senyora Danglars—, per tenir una prova.

—No, senyora, ja no podia tractar-se d’això: no conserves un cadàver durant un any, l’ensenyes a un magistrat i fas una declaració. I no havia Passat res d’això.

—¿Aleshores…? —va preguntar Hermine, ansiosa.

—Aleshores hi ha una cosa més terrible, més fatal, més espantosa per a nosaltres: potser la criatura vivia i l’assassí va salvar-la.

La senyora Danglars va llançar un crit terrible i va agafar les mans de Villefort:

—El meu fill era viu! —va exclamar—. Va enterrar el meu fill viu, senyor! No tenia la seguretat que la criatura fos morta i, tanmateix, va enterrar-la! Ah!

La senyora Danglars s’havia aixecat i, dreta davant del procurador del rei, gairebé amenaçadora, li premia els punys amb les seves mans delicades.

—No ho sé. Li he dit això com podia haver-li dit una altra cosa —va respondre Villefort amb una fixesa a la mirada que indicava que aquell home tan poderós es trobava a la frontera de la desesperació i de la bogeria.

—Ah, fill meu, pobre fill meu! —va exclamar la baronessa, desplomant-se de nou a la cadira i ofegant-se els sanglots amb el mocador.

Villefort va refer-se i va comprendre que, per desviar la tempesta maternal que es formava a sobre del seu cap, calia deslliurar la senyora Villefort del terror que ell també sentia.

—Aleshores, comprengui que, si les coses van anar així, estem perduts —li digué mentre s’aixecava al seu torn i s’acostava a la baronessa per parlar-li en veu encara més baixa—. Aquell infant viu i algú ho sap, algú coneix el nostre secret. I, com que Montecristo parla davant nostre d’una criatura desenterrada d’un indret on ja no hi era, és ell qui sap el secret.

—Déu! Déu just! Déu venjador! —va murmurar la senyora Danglars.

Villefort només va respondre amb una mena de rugit.

—¿I aquell infant, senyor, aquell infant? —va insistir, obstinada, la mare.

—Oh, vaig buscar-lo molt! —va respondre Villefort, retorçant-se els braços—. Quantes vegades vaig cridar-lo durant les meves llargues nits d’insomni! Quantes vegades vaig desitjar tenir a la meva disposició una fortuna reial per comprar un milió de secrets a un milió d’homes i trobar el meu secret enmig dels seus! Finalment, un dia que vaig agafar la pala per enèsima vegada, vaig preguntar-me, també per enèsima vegada, què havia pogut fer el cors amb el nadó. Una criatura és incòmoda per a un fugitiu. Potser, en adonar-se que encara vivia, l’havia llançat al riu.

—Oh, impossible! —va exclamar la senyora Danglars—. Assassines algú per venjança, però no ofegues a sang freda un nadó!

—Potser va deixar-lo a la borderia.

—Oh, sí, sí! —va exclamar la baronessa—. El meu fill és allí, senyor!

—Vaig anar-hi i vaig assabentar-me que aquella nit, la del 20 de setembre, hi havien deixat una criatura al torn, embolcallada amb la meitat d’una tovallola de tela fina esquinçada intencionadament. En aquell bocí, hi havia una corona de baró i la lletra H.

—És això, és això! —va exclamar la baronessa—, tota la meva llenceria portava aquesta marca. El senyor de Nargonne era baró i jo em dic Hermine. Gràcies, Déu meu, el meu fill no era mort.

—No, no era mort.

—¿I vostè, senyor, m’ho diu sense por que jo em mori d’alegria? ¿On és? ¿On és el meu fill?

Villefort va arronsar les espatlles.

—¿Com vol que jo ho sàpiga? ¿Creu que, si ho sabés, la faria passar per totes aquestes gradacions, com ho faria un dramaturg o un novel·lista? No, per desgràcia, ho ignoro. Feia sis mesos, aproximadament, que una dona havia anat a reclamar la criatura amb l’altra meitat de la tovallola. Havia proporcionat totes les garanties exigides per la llei, i l’hi havien donat.

—Tanmateix calia demanar informació sobre aquella dona, trobar-la.

—¿I què suposa que vaig fer, senyora? Vaig simular una instrucció criminal perquè els agents més hàbils de la policia es dediquessin a buscar-la. Van seguir-ne el rastre fins a Chalon; allí, el van perdre.

—¿El van perdre?

—Sí, el van perdre; el van perdre per sempre.

La senyora Danglars havia escoltat el relat i n’havia acollit cada detall amb sospirs, llàgrimes i crits.

—¿És tot? —va preguntar—. ¿Va limitar-se a això?

—Oh, no! —va respondre Villefort—. Mai no vaig deixar de buscar, d’inquirir, d’informar-me. Fa dos o tres anys, però, vaig concedir-me una mica de descans. Tanmateix, avui reprendré la tasca amb més perseverança i aferrissament que mai. I ho aconseguiré, cregui’m. El que m’empeny ja no és la consciència sinó la por.

—Estic convençuda, però —digué la senyora Danglars—, que el comte de Montecristo no en sap res. Si no fos així, em sembla que no ens buscaria com ens busca.

—Oh! La maldat humana és molt profunda —va exclamar Villefort—, encara més que la bondat de Déu. ¿Va observar els ulls d’aquell home mentre ens parlava?

—No.

—¿L’ha examinat profundament alguna vegada?

—Sens dubte. És estrany, això és tot. L’única cosa que va cridar-me l’atenció és que no va tastar res de l’àpat exquisit que va oferir-nos, no va voler servir-se de cap plat.

—Sí, sí, jo també vaig observar-ho! —va dir Villefort—. Si hagués sabut el que ara sé, jo tampoc no hauria tastat res; hauria pensat que volia enverinar-nos.

—I, com pot comprovar, s’hauria equivocat.

—Sí, sens dubte. Cregui’m, però, aquest home té altres projectes. Per això he volgut veure-la, per això li he demanat que parléssim, per això he volgut prevenir-la contra tothom, sobre tot contra ell. Digui’m —va continuar Villefort, clavant encara més profundament la mirada als ulls de la baronessa—, ¿ha parlat amb algú de la nostra relació?

—Mai, amb ningú.

—Suposo que em comprèn —va replicar afectuosament Villefort—, quan dic ningú, i perdoni la insistència, vull dir a cap persona d’aquest món.

—Sí, sí, el comprenc molt bé —va respondre la baronessa, envermellint—. Mai, l’hi juro.

—¿No té el costum d’escriure al vespre el que ha passat durant el dia? ¿No porta un diari?

—No! Desgraciadament, la meva vida transcorre enmig de la frivolitat, jo mateixa l’oblido.

—¿Somia en veu alta?

—Dormo com una criatura, ¿no se’n recorda?

La baronessa va posar-se vermella, Villefort va empal·lidir.

—És veritat —va dir tan baix que la senyora Danglars amb prou feines va sentir-lo.

—¿I bé?

—Doncs, ja sé què he de fer —va respondre Villefort—. Abans de vuit dies, sabré qui és el senyor de Montecristo, d’on ve, on va i per què parla davant nostre de criatures desenterrades al seu jardí.

Villefort va pronunciar aquestes paraules en un to que hauria estremit el comte si les hagués pogut sentir.

Després va estrènyer la mà que la baronessa es resistia a allargar-li i va acompanyar-la respectuosament fins a la porta.

La senyora Danglars va agafar un altre fiacre, que va tornar-la al passatge, a l’altre costat del qual va retrobar el seu cotxe i el seu cotxer, que, tot esperant-la, dormia plàcidament al seient.





LXIX


Un ball d’estiu

El mateix dia, aproximadament a la mateixa hora que la senyora Danglars era al despatx del procurador del rei, una calessa de viatge entrava al carrer Helder, travessava la porta del número 27 i s’aturava al pati.

Al cap d’un instant, la portella va obrir-se i la senyora de Morcerf va baixar recolzada al braç del seu fill.

Amb prou feines va deixar la mare a casa, Albert, després d’encarregar que li preparessin el bany i els cavalls i de posar-se en mans de l’ajudant de cambra, va fer-se portar als Champs-Élysées, al domicili del comte de Montecristo.

Aquest va rebre’l amb el somriure habitual. Era una cosa estranya: mai no semblaves avançar un pas ni al cor ni a l’esperit d’aquell home. Els qui volien, per dir-ho així, forçar l’entrada a la seva intimitat trobaven una paret.

En veure’l i malgrat el somriure del comte, Morcerf, que se li acostava amb els braços oberts, va deixar-los caure i només va gosar allargar-li la mà.

Per la seva banda, Montecristo, com feia sempre, va tocar-l’hi, però no l’hi va estrènyer.

—Bé, ja sóc aquí, benvolgut comte.

—Benvingut.

—Fa una hora que he arribat.

—¿De Dieppe?

—De Tréport.

—Ah, és veritat!

—I la meva primera visita és per a vostè.

—És encantador per part seva —digué Montecristo, com hauria pogut dir qualsevol altra cosa.

—I bé, ¿quines notícies hi ha?

—Notícies! ¿M’ho pregunta a mi, a un estranger?

—Jo ja m’entenc: quan pregunto quines notícies hi ha, pregunto si vostè ha fet alguna cosa per mi.

—¿Que m’havia fet algun encàrrec? —va dir Montecristo, fingint inquietud.

—Va, va —digué Albert—, deixi de fingir indiferència. Diuen que hi ha avisos simpàtics que travessen la distància. Doncs, bé, a Tréport, vaig rebre el meu senyal elèctric: si vostè no ha treballat per a mi, almenys hi ha pensat.

—És possible —va dir Montecristo—. Efectivament, vaig pensar en vostè, però confesso que el corrent magnètic del qual jo era conductor actuava amb independència de la meva voluntat.

—Caram! Conti-m’ho, si us plau.

—És molt fàcil, el senyor Danglars va sopar a casa meva.

—Ja ho sé, la mare i jo vam fugir precisament per esquivar-ne la presència.

—Però va sopar-hi amb el senyor Andrea Cavalcanti.

—¿El seu príncep italià?

—No exagerem. El senyor Andrea només s’atribueix el títol de vescomte.

—¿S’atribueix, diu?

—S’atribueix, dic.

—¿No ho és, doncs?

—¿Com vol que jo ho sàpiga? Ell se l’atribueix, jo l’hi atribueixo, tothom l’hi atribueix. ¿No és com si el tingués?

—Vostè és d’allò més estrany, caram! ¿I bé?

—¿I bé, què?

—¿El senyor Danglars va sopar aquí?

—Sí.

—¿Amb aquest vescomte Andrea Cavalcanti?

—Amb el vescomte Andrea Cavalcanti, el seu pare el marquès, la senyora Danglars, el senyor i la senyora de Villefort, gent encantadora, el senyor Debray, Maximilien Morrel, i també… esperi… ah!, el senyor de Château-Renaud.

—¿Es va parlar de mi?

—Ni una paraula.

—Llàstima!

—¿Per què? ¿No vam fer, oblidant-lo, el que vostè desitjava?

—No, benvolgut comte. Si no es va parlar de mi, és perquè tothom hi pensava molt, i això em desespera.

—¿I què n’ha de fer, tenint en compte que la senyoreta Danglars no formava part del grup que hi pensava, allí? També és veritat, però, que podia pensar-hi a casa seva.

—Oh, segur que ella no hi pensava, i, si ho feia, devia ser de la mateixa manera que jo penso en ella.

—Commovedora simpatia! —va exclamar el comte—. ¿Aleshores vostès dos es detesten?

—Escolti —va replicar Morcerf—: si la senyoreta Danglars fos una dona capaç de sentir pietat per un martiri que jo no pateixo per ella i de recompensar-me al marge dels tractes matrimonials fets per les nostres famílies, la cosa aniria meravellosament. En resum, crec que la senyoreta Danglars seria una amant encantadora; però, com a esposa, diable…

—¿De manera que això és el que pensa sobre la seva futura dona? —va fer Montecristo, rient.

—Oh, Déu meu, sí! És una mica brutal, certament, però, almenys, exacte. Ara bé, com que no puc fer realitat aquest somni, com que, per aconseguir el meu objectiu, caldria que la senyoreta Danglars esdevingués la meva dona, és a dir que visqués amb mi, que pensés al meu costat, que cantés a prop meu, que fes versos i música a deu passes de mi, i això durant tota la vida, m’esgarrifo. Una amant, estimat comte, la deixes, però una esposa, caram!, és una altra cosa: te l’has de quedar, més o menys a la vora, però eternament. I quedar-se sempre amb la senyoreta Danglars, ni que sigui de lluny, resultaria espantós.

—És vostè ben difícil, vescomte.

—Sí, perquè sovint penso en una cosa impossible.

—¿Quina?

—Trobar una dona per a mi com la que el meu pare va trobar per a ell.

Montecristo va posar-se pàl·lid i va mirar Albert, tot jugant amb unes magnífiques pistoles els ressorts de les quals feia grinyolar ràpidament.

—¿El seu pare ha estat, doncs, molt feliç?

—Vostè coneix la meva opinió sobre la mare, senyor comte: un àngel del cel. Encara és bella, sempre espiritual, millor que mai. Ara vinc de Tréport. Per a qualsevol altre fill, Déu meu!, acompanyar la mare seria un compliment o una obligació. Jo, en canvi, he passat quatre dies al seu costat, més satisfet, més reposat i més poètic, li diria, que si hagués acompanyat a Tréport la reina Mab o Titania.

—És d’una perfecció desesperant, i vostè fa agafar serioses ganes de continuar solter a tothom que l’escolta.

—Precisament per això —va replicar Morcerf—, perquè sé que, al món, hi ha una dona perfecta, no em ve de gust casar-me amb la senyoreta Danglars. ¿Ha observat alguna vegada com el nostre egoisme adorna amb colors brillants allò que ens pertany? El diamant que brillava a la vitrina de Marlé o de Fossin encara és més bell d’ençà que el posseïm. ¿Comprèn, per tant, el patiment quan l’evidència t’obliga a reconèixer que n’hi ha un altre de més pur i tu et trobes condemnat a portar-ne eternament un d’inferior?

—Mundà! —va murmurar el comte.

—Per això saltaré d’alegria el dia que la senyoreta Eugénie s’adonarà que només sóc un àtom esquifit i que amb prou feines tinc cent mil francs mentre que ella en té milions.

Montecristo va somriure.

—Havia pensat en una altra cosa —va continuar Albert—. A Franz, li agraden les coses excèntriques i vaig intentar que s’enamorés de la senyoreta Danglars, però, Franz em va respondre impertorbablement a les quatre cartes que li vaig escriure amb un estil d’allò més engrescador:

«Sóc un excèntric, és cert, però la meva excentricitat no arriba a l’extrem de retirar la meva paraula quan ja l’he donada».

—És allò que jo anomeno sacrificar-se per un amic: donar a un altre la dona que tu només voldries en qualitat d’amant.

Albert va somriure i va continuar:

—A propòsit, l’estimat Franz torna, encara que això, a vostè, no li fa ni fred ni calor. ¿No li agrada, oi?

—¿A mi? —va fer Montecristo—. ¿D’on ha tret que no m’agrada el senyor Franz, benvolgut vescomte? Jo estimo tothom.

—I en aquest tothom, m’inclou a mi… gràcies.

—Oh, no confonguem les coses! —va dir Montecristo—. Jo estimo tothom de la manera que Déu ens ordena estimar el proïsme, cristianament. Només odio certes persones. Continuem amb el senyor Franz. ¿Em diu que torna?

—Sí, cridat pel senyor de Villefort, que té tantes ganes, pel que sembla, de casar la senyoreta Valentine com el senyor Danglars de casar la senyoreta Eugénie. Decididament, sembla que ser pare de noies grans és una cosa molt feixuga; es veu que, als pobres senyors, els provoca febre i que el pols els batega a noranta pulsacions per minut fins que no es desempalleguen de les filles.

—El senyor d’Épinay, però, no s’assembla a vostè; ell s’ho agafa amb paciència.

—Encara millor, s’ho agafa seriosament; es posa corbates blanques i ja parla de la seva família. D’altra banda, té una idea molt elevada dels Villefort.

—¿Merescuda, no?

—Sí, el senyor de Villefort sempre ha passat per un home sever, però just.

—En bona hora! —va dir Montecristo—. Almenys n’hi ha un que vostè no tracta com el pobre senyor Danglars.

—Potser perquè no em veig obligat a casar-me amb la seva filla —va replicar Albert, rient.

—Realment, benvolgut senyor —digué Montecristo—, és d’una fatuïtat irritant.

—¿Jo?

—Sí, vostè! Agafi un cigar.

—Amb molt de gust. ¿I per què sóc fatu?

—Perquè no fa sinó lluitar i rebel·lar-se contra el matrimoni amb la senyoreta Danglars. Deixi que les coses segueixin el seu curs, potser no serà el primer a retirar la seva paraula.

—¿Què? —va dir Albert, fent uns ulls com unes taronges.

—Sens dubte, senyor vescomte, ningú no li posarà la corda al coll, què diable! —digué Montecristo, i va continuar, canviant de to—: Parlem seriosament, ¿té ganes de trencar?

—Donaria cent mil francs per aconseguir-ho.

—Doncs, bé, alegri la cara: el senyor Danglars està disposat a donar el doble per aconseguir el mateix objectiu.

—¿És certa aquesta felicitat? —va preguntar Albert, que, tanmateix, no va poder evitar d’arrufar les celles—. ¿Té motius, doncs, per fer això, el senyor Danglars, benvolgut comte?

—Ah, condició humana orgullosa i egoista! Vet aquí un home que vol foradar l’amor propi d’un altre a cops de destral, i que plora quan li punxen el seu amb una agulla!

—No! És que sembla que el senyor Danglars…

—Hauria d’estar encantat amb vostè, ¿no? Doncs, bé, el senyor Danglars és un home de mal gust, com ja sabem, però encara està més encantat amb un altre…

—¿Amb qui?

—No ho sé. Observi, miri, capti les al·lusions que provoca quan passa, i tregui’n profit.

—Bé, ja ho entenc. Escolti, la meva mare…, no, no pas la meva mare, m’equivoco, el meu pare ha tingut la idea de donar un ball.

—¿Un ball en aquesta època de l’any?

—Els balls d’estiu s’han posat de moda.

—I si no fos així, només que la comtessa ho volgués, els hi posaria.

—Déu n’hi do! Com pot comprendre són balls molt exclusius. La gent que es queda a París al mes de juliol són parisencs de debò. ¿Voldria encarregar-se de donar una invitació als senyors Cavalcanti?

—¿Quan se celebrarà el ball?

—Dissabte.

—El senyor Cavalcanti pare ja se n’haurà anat.

—Però el fill es queda. ¿Vol encarregar-se de portar-lo?

—Escolti, vescomte, no el conec.

—¿No el coneix?

—No, el vaig veure per primera vegada fa tres o quatre dies. No responc de res.

—¿Però vostè els rep, no?

—És una altra cosa: me’l va recomanar un bon mossèn, al qual poden haver ensarronat. Si l’invita directament, meravellós, però no em demani que l’hi presenti; si, més tard, es casava amb la senyoreta Danglars, vostè m’acusaria de manipulador i voldria barallar-se amb mi. D’altra banda, no sé si jo mateix hi aniré.

—¿On?

—Al seu ball.

—¿Per quin motiu?

—Primer de tot perquè encara no m’ha invitat.

—He vingut expressament a portar-li la invitació.

—Oh, és encantador, però pot haver-hi algun impediment.

—Quan li hauré dit una cosa, tindrà l’amabilitat de sacrificar tots els impediments.

—Digui.

—La meva mare li prega que hi vagi.

—¿La senyora comtessa de Morcerf? —va preguntar Montecristo, estremint-se.

—Ah, comte, l’aviso que la senyora de Morcerf parla amb mi amb tota llibertat —va dir Albert—, i, si vostè no ha sentit cruixir en el seu interior les fibres simpàtiques de les quals li parlava fa un moment, és perquè no deu tenir-ne cap: durant quatre dies no hem parlat sinó de vostè.

—¿De mi? Realment, em sento molt afalagat.

—Escolti, això és el privilegi de les persones que, com vostè, són un problema vivent.

—Ah! ¿Sóc un problema per a la seva mare? Si val a dir la veritat, la considerava massa assenyada per lliurar-se a aquests rampells imaginatius!

—Un problema, senyor comte, un problema per a tothom, tant per a la mare com per als altres, un problema acceptat però sense resoldre. Tanmateix, tranquil·litzi’s, continua en l’estat d’enigma. L’únic que la mare es pregunta constantment és com és possible que vostè sigui tan jove. En el fons, crec que, mentre la comtessa G*** el pren per lord Ruthwen, la mare el pren per Cagliostro o el comte de Saint-Germain. La pròxima vegada que vingui a veure la senyora de Morcerf, confirmi-li aquesta opinió. No li resultarà difícil, vostè posseeix la pedra filosofal de l’un i la intel·ligència de l’altre.

—Li agraeixo que m’hagi avisat —va dir el comte, somrient—, provaré de manegar-m’ho per afrontar totes les suposicions.

—¿Vindrà, doncs, dissabte?

—Si la senyora de Morcerf m’ho prega…

—És vostè encantador.

—¿I el senyor Danglars?

—Oh, ja ha rebut una triple invitació! Se n’ha encarregat el meu pare. Intentarem de tenir també el senyor de Villefort, el nostre gran d’Aguesseau[105], però desesperem d’aconseguir-ho.

—Mai no hem de desesperar de res, diu el proverbi.

—¿Sap ballar, senyor comte?

—¿Jo?

—Sí, vostè. ¿Què tindria de sorprenent que en sabés?

—Ah, és clar! Mentre no hagis passat la quarantena… No, no en sé, però m’agrada veure ballar els altres. ¿Balla la senyora Morcerf?

—Tampoc, mai. Vostès dos parlaran. Té tantes ganes de conversar amb vostè!

—¿De debò?

—Paraula d’honor! I li asseguro que és el primer home pel qual ha manifestat aquesta curiositat.

Albert va agafar el barret, va aixecar-se i el comte el va acompanyar fins a la porta.

—He de reprotxar-me una cosa —digué Montecristo, aturant el vescomte al capdamunt de l’escalinata.

—¿Quina?

—He estat indiscret, no hauria hagut de parlar-li del senyor Danglars.

—Al contrari, torni a parlar-me’n, parli-me’n sovint, parli-me’n sempre, però sempre de la mateixa manera.

—Bé, em tranquil·litza. A propòsit, ¿quan arriba el senyor d’Épinay?

—D’aquí cinc o sis dies com a màxim.

—¿I quan es casa?

—Tan aviat com arribin el senyor i la senyora de Saint-Méran.

—Porti-me’l quan sigui a París. Encara que vostè es pensi que no m’agrada, li declaro que estaré content de veure’l.

—Entesos, les seves ordres seran executades, senyor.

—A reveure.

—En tot cas, segurament fins dissabte, ¿no?

—Per descomptat, he donat la meva paraula.

El comte va seguir Albert amb la mirada mentre el saludava amb la mà. Un cop el jove va pujar al faetó, Montecristo va girar-se i va trobar Bertuccio darrere seu.

—¿I bé?

—Ella ha anat al Palau de Justícia —va respondre l’administrador.

—¿S’hi ha estat molta estona?

—Una hora i mitja.

—¿Ha tornat a casa?

—Directament.

—Doncs, bé, benvolgut senyor Bertuccio —digué el comte—, si ara he de donar-li un consell, és que vagi a Normandia a veure si hi troba el petit terreny del qual vaig parlar-li.

Bertuccio va saludar, i, com que els seus desigs harmonitzaven absolutament amb l’ordre que havia rebut, va emprendre el viatge aquella mateixa tarda.





LXX


Les investigacions

El senyor de Villefort va mantenir la paraula que havia donat a la senyora Danglars i va provar d’esbrinar de quina manera el comte de Montecristo havia pogut saber la història de la casa d’Auteuil.

El mateix dia, va escriure a un tal senyor de Boville, que, després d’haver estat inspector de presons, ocupava un destí amb un grau superior a la policia de seguretat, per obtenir-ne la informació que necessitava. Aquest va demanar-li dos dies per escatir exactament qui l’hi podia proporcionar.

La persona anomenada comte de Montecristo té una gran amistat amb lord Wilmore, un ric estranger que apareix a vegades per París, on es troba en aquest moment; també el coneix mossèn Busoni, un sacerdot sicilià que gaudeix d’una gran reputació a l’Orient, on ha fet moltes bones obres.

El senyor de Villefort va respondre amb l’ordre d’obtenir informació ràpida i precisa sobre els dos estrangers. L’endemà, al vespre, les seves ordres ja havien estat executades i aquestes van ser les informacions rebudes.

El mossèn, que havia anat a passar solament un mes a París, vivia darrere Saint-Sulpice, en una caseta que només constava d’una planta baixa i un pis. Quatre peces, dues a dalt i dues a baix, constituïen tot l’allotjament, del qual era l’únic llogater.

Les dues peces de baix eren un menjador amb una taula, unes cadires i un bufet de noguera, i un saló revestit de fusta, pintat de blanc, sense ornaments ni catifes ni rellotge de paret. Era evident que, personalment, el mossèn es limitava als objectes estrictament necessaris.

Cal dir, però, que el mossèn vivia preferentment al saló del primer pis. Aquest, ple de llibres de teologia i de pergamins enmig dels quals, com deia el seu criat, se sepultava durant mesos sencers, era, en realitat, una biblioteca més que no pas un saló.

El criat observava els visitants a través d’una mena d’espiera i, si les cares que veia li resultaven desconegudes o no li agradaven, responia que el mossèn no era a París. Molts s’acontentaven amb la resposta perquè sabien que el sacerdot viatjava sovint i que passava molt de temps fora.

D’altra banda, tant si es trobava a casa com si no s’hi trobava, tant si era a París com al Caire, el mossèn sempre donava, i l’espiera servia de torn per a les almoines que el criat distribuïa contínuament en nom de l’amo.

L’altra peça, situada al costat de la biblioteca, era un dormitori. Un llit sense cortines, quatre butaques, un canapè de vellut d’Utrecht de color groc i un reclinatori en constituïen tot el mobiliari.

Pel que feia a lord Wilmore, vivia al carrer Fontaine-Saint-Georges. Era un d’aquests turistes anglesos que es gasten la fortuna en viatges. Llogava moblat l’apartament on vivia, en el qual només passava dues o tres hores diàries i hi dormia rarament. Una de les seves manies era negar-se absolutament a parlar la llengua francesa, que, tanmateix, deien que escrivia força bé.

L’endemà del dia que aquests valuosos informes havien arribat al senyor procurador del rei, un home va baixar d’un cotxe a la cantonada del carrer Férou, va trucar a la porta pintada de color verd oliva i va demanar per mossèn Busoni.

—El mossèn és fora des d’aquest matí —va respondre el criat.

—Podria ser que no m’acontentés amb aquesta resposta —digué el visitant—, perquè vinc de part d’una persona per a la qual la gent sempre és a casa. Tingui la bondat, però, de donar a mossèn Busoni…

—Ja li he dit que no és a casa —va repetir el criat.

—Aleshores, quan torni, doni-li aquesta carta i aquest paper segellat. ¿Serà a casa a les vuit d’aquest vespre?

—Oh, sens dubte, senyor, tret que estigui treballant, perquè, llavors, és com si hagués sortit.

—Tornaré, doncs, aquest vespre a l’hora convinguda —va replicar el visitant.

I se’n va anar.

En efecte, a l’hora indicada, el mateix home va tornar en el mateix cotxe, que, aquest cop, va aturar-se davant la porta verda en lloc de fer-ho a la cantonada del carrer Férou. Va trucar, van obrir-li i va entrar.

Davant les mostres de respecte que va prodigar-li el criat, va comprendre que la carta havia produït l’efecte desitjat.

—¿El mossèn és a casa? —va preguntar.

—Sí, està treballant a la biblioteca, però espera el senyor —li respongué el criat.

El foraster va pujar per una escala força alzinada, i, davant d’una taula inundada per la llum que hi concentrava una gran pantalla, mentre la resta de la peça romania en l’ombra, va veure el mossèn, amb vestimenta eclesiàstica i cofat amb un casquet com els que usaven els savis a l’Edat Mitjana.

—¿Tinc l’honor de parlar amb mossèn Busoni? —va preguntar el visitant.

—Sí, senyor —va respondre el mossèn—. ¿I vostè és la persona que el senyor de Boville, antic intendent de les presons, m’envia de part del senyor prefecte de policia?

—Exactament, senyor.

—¿Un dels agents destinats a la policia de París?

—Sí, senyor —va respondre el visitant amb una mena de vacil·lació i, sobretot, amb una mica de rubor.

El mossèn va reajustar-se les grans ulleres que, a més dels ulls, li cobrien les temples, va seure i va indicar una cadira al seu interlocutor.

—L’escolto, senyor —va dir el mossèn amb un accent italià d’allò més pronunciat.

—La missió que m’han encarregat, senyor —digué el visitant lentament com si li costés pronunciar cada paraula—, és confidencial per a qui la duu a terme i per a la persona a la qual s’adreça.

El sacerdot va inclinar-se.

—Sí —va repetir el foraster—, la seva honestedat, mossèn, és tan coneguda pel senyor prefecte de policia que aquest, en qualitat de magistrat, vol saber una cosa d’interès per a la seguretat pública, en nom de la qual m’han enviat. Esperem, doncs, que no hi haurà cap lligam d’amistat ni cap consideració humana que el pugui empènyer a disfressar la veritat a la justícia.

—Sempre, senyor, que les coses que vol saber no afectin gens ni mica els meus escrúpols de consciència. Sóc sacerdot, senyor, i els secrets de confessió, per exemple, han de quedar entre jo i la justícia divina, no pas la humana.

—Oh, pot estar tranquil, mossèn —va dir el visitant—, la seva consciència quedarà sempre a cobert.

Després d’aquestes paraules del foraster, el mossèn va inclinar la pantalla de manera que la cara del visitant va quedar completament il·luminada mentre la d’ell es mantenia a l’ombra.

—Perdoni, mossèn —va dir l’enviat del senyor prefecte de policia—, però aquesta llum em cansa horriblement la vista.

El sacerdot va abaixar el cartó verd.

—Ara, senyor, l’escolto. Parli.

—Anem al fet. ¿Coneix el comte de Montecristo?

—¿Vol dir el senyor Zaccone?

—Zaccone!… ¿No es diu, doncs, Montecristo?

—Montecristo és el nom d’una terra, més aviat d’una roca, no pas un nom de família.

—Bé, entesos! No discutirem sobre els noms, i, com que, al capdavall el senyor de Montecristo i el senyor Zaccone són la mateixa persona…

—Absolutament la mateixa.

—Parlem del senyor Zaccone.

—D’acord.

—Li preguntava si el coneixia.

—Molt.

—¿Qui és?

—El fill d’un ric armador de Malta.

—Sí, ja ho sé, és el que diuen, però, com vostè pot comprendre, la policia no pot acontentar-se amb el que es diu…

—Tanmateix —va replicar el mossèn amb un somriure d’allò més afable—, quan allò que es diu és la veritat, cal que tothom s’acontenti, i que la policia faci com tothom.

—¿N’està, però, segur?

—¿Què vol dir?

—Observi, senyor, que jo no dubto gens ni mica de la seva bona fe. Només li dic: ¿N’està segur?

—Escolti, jo vaig conèixer el senyor Zaccone, el pare.

—Ah, ah!

—Sí, i, de criatura, vaig jugar una pila de vegades amb el seu fill a les drassanes.

—¿I aquest títol de comte?

—Com vostè sap, això es compra.

—A Itàlia.

—A tot arreu.

—Però, aquestes riqueses, que, segons diuen, són immenses…

—Oh, pel que fa a això, immenses és la paraula justa.

—Vostè, que el coneix, ¿quant calcula que té?

—Oh, ben bé entre cent cinquanta mil i dues-centes mil lliures de renda.

—Ah, això és raonable! —va dir el visitant—. Perquè es parla de tres o quatre milions!

—Dues centes mil lliures de renda, senyor, són exactament quatre milions de capital.

—Però es parlava de tres o quatre milions de renda!

—Oh, això no té cap fonament.

—¿Coneix la seva illa de Montecristo?

—Certament. Tothom que hagi vingut de Palerm, de Nàpols o de Roma a França per mar, la coneix, perquè hi ha passat pel costat i l’ha vist.

—Segons diuen, és un lloc encantador.

—És una roca.

—¿I per què el comte va comprar una roca?

—Precisament per a ser comte. A Itàlia, per a ser comte, encara necessites un comtat.

—Sens dubte, deu haver sentit a parlar de les aventures de joventut del senyor Zaccone.

—¿El pare?

—No, el fill.

—Ah! Aquí comencen les meves incerteses perquè va ser aleshores quan vaig perdre el meu company de vista.

—¿Va fer la guerra?

—Crec que va servir a l’exèrcit.

—¿A quina arma?

—A la marina.

—¿No és vostè el seu confessor?

—No, senyor, em sembla que és luterà.

—¿Luterà?

—Dic que m’ho sembla, no ho afirmo. D’altra banda, creia que la llibertat de culte ja era establerta a França.

—Sens dubte. Tanmateix, ara no ens ocupem de les seves creences sinó dels seus actes. En nom del senyor prefecte de policia, li demano que em digui tot el que en sap.

—Passa per ser un home molt caritatiu. El nostre Sant Pare, el Papa, va fer-lo cavaller de Crist, una distinció que només concedeix als prínceps, pels favors eminents que va fer als cristians d’Orient; també té cinc o sis grans condecoracions guanyades per serveis prestats a prínceps i estats.

—¿Les porta?

—No, però n’està orgullós. Diu que prefereix les recompenses atorgades als benefactors de la humanitat a les concedides als destructors dels homes.

—¿És, doncs, un quàquer, aquest home?

—Exactament, és un quàquer, però, per descomptat, sense el barret i el vestit marró.

—¿Se li coneixen amics?

—Sí, perquè són amics seus tots els qui el coneixen.

—Deu tenir, però, algun enemic, ¿no?

—Només un.

—¿Com es diu?

—Lord Wilmore.

—¿On para?

—Ara mateix, a París.

—¿I ell pot donar-me informació?

—Molt valuosa. Era a l’índia al mateix temps que Zaccone.

—¿Sap on viu?

—En alguna banda a Chaussée-d’Antin, però ignoro el carrer i el número.

—¿Vostè no es fa amb aquest anglès?

—Jo estimo Zaccone i ell el detesta. Les nostres relacions són fredes per aquest motiu.

—¿Creu, mossèn, que el comte de Montecristo havia vingut a França alguna vegada abans del viatge d’ara a París?

—Ah, pel que fa a això, li puc respondre amb seguretat. No, senyor, no havia vingut mai, perquè, fa sis mesos, va dirigir-se a mi per demanar-me la informació que desitjava. Per la meva banda, com que ignorava quan jo mateix tornaria a París, vaig adreçar-lo al senyor Cavalcanti.

—¿Andrea?

—No, Bartolomeo, el pare.

—Molt bé, senyor. Ja només em queda preguntar-li una cosa, i el commino, en nom de l’honor, de la humanitat i de la religió, a respondre sense embuts.

—Digui, senyor.

—¿Sap amb quina intenció el comte de Montecristo va comprar la casa d’Auteuil?

—Certament, m’ho va dir.

—¿Amb quina intenció?

—Amb la de fer-hi un hospici d’alienats com el que el baró de Pisani va fundar a Palerm. ¿Coneix aquell hospici, senyor?

—Sí, per la seva reputació.

—És una institució magnífica.

Dit això, el mossèn va saludar el visitant com si volgués donar-li a entendre que no el molestaria gens ni mica reprendre la feina interrompuda.

L’altre, bé perquè va comprendre la intenció del sacerdot o perquè ja no havia de fer-li cap més pregunta, va aixecar-se al seu torn. El mossèn va acompanyar-lo fins a la porta.

—Vostè fa almoines molt generoses —va dir el visitant—, i, malgrat que se’l considera ric, m’atreviria a oferir-li alguna cosa per als seus pobres. ¿Es dignaria acceptar-me un donatiu?

—Gràcies, senyor, però només hi ha una cosa en aquest món de la qual estic gelós, i és que el bé que faig vull que surti de mi.

—Tanmateix…

—És una resolució invariable. Però, busqui, senyor, i trobarà. Per desgràcia, el camí d’un home ric passa enmig de moltes misèries!

El mossèn va saludar una altra vegada mentre obria la porta; el visitant també va saludar i va sortir.

El cotxe va portar-lo directament a casa del senyor de Villefort.

Una hora després, el vehicle va sortir de nou i, aquell cop, va dirigir-se al carrer Fontaine-Saint-Georges. Va aturar-se al número 5. Allí vivia lord Wilmore.

El foraster havia escrit a lord Wilmore per demanar-li una cita que aquest havia fixat a les deu, i, com que l’enviat del senyor prefecte va arribar quan encara faltaven deu minuts per a l’hora, li van dir que lord Wilmore, que era l’exactitud i la puntualitat en persona, encara no havia tornat, però que ho faria amb tota seguretat a les deu en punt.

El visitant va esperar al saló, que no tenia res de notable i era com els de totes les cases moblades. Una xemeneia amb dos gerros de Sèvres moderns, un rellotge amb un Cupido tesant l’arc, un mirall de dues peces amb un gravat a cada banda —l’un representant Homer amb el seu guia, l’altre Belisari demanant almoina—, un empaperat gris i una tapisseria vermella i negra, aquell era el saló de lord Wilmore.

La il·luminació consistia en uns globus de vidre esmerilat que només escampaven una claror feble la qual semblava calculada expressament per als ulls cansats de l’enviat del senyor prefecte de policia.

Al cap de deu minuts d’espera, el rellotge va tocar les deu. A la cinquena campanada, la porta va obrir-se i lord Wilmore va aparèixer.

Era un home més alt que baix, amb patilles esclarissades i roges, cutis blanc i cabells rossos grisencs. Vestia amb tota l’excentricitat anglesa, és a dir que portava un vestit blau amb botons d’or, coll alt de piqué com els que es duien l’any 1811, armilla blanca de caixmir i pantalons d’alanquins tres polzades massa curts, que només gràcies a unes travetes del mateix teixit no se li arromangaven fins als genolls.

El primer que va dir en entrar va ser:

—Ja sap, senyor, que no parlo francès.

—Sé, almenys, que no li agrada parlar la nostra llengua —va replicar l’enviat del senyor prefecte de policia.

—Però vostè pot parlar-la —li respongué lord Wilmore—, perquè, encara que no la parlo, l’entenc.

—I jo parlo amb força facilitat l’anglès per mantenir la conversa en aquesta llengua —va dir el visitant, canviant d’idioma—. Per mi, doncs, no cal que es molesti.

—Aw! —va exclamar lord Wilmore amb una entonació exclusiva dels naturals més purs de la Gran Bretanya.

L’enviat del prefecte de policia va donar a lord Wilmore la seva carta de presentació. Aquest va llegir-la amb una flegma absolutament anglicana.

—Ho comprenc —digué, un cop acabada la lectura—, ho comprenc molt bé.

Aleshores van començar les preguntes.

Van ser més o menys les adreçades a mossèn Busoni. Però, com que lord Wilmore, en la seva qualitat d’enemic del comte de Montecristo, no mantenia la reserva del sacerdot, les respostes van ser molt més llargues. Va contar la joventut de Montecristo, que, segons ell, havia entrat, a l’edat de deu anys, al servei d’un dels petits sobirans de l’Índia que fan la guerra als anglesos. Wilmore l’havia trobat allí per primera vegada i havien lluitat l’un contra l’altre. Zaccone havia caigut presoner en aquella guerra, l’havien enviat a Anglaterra i tancat en un pontó[106], d’on havia fugit nedant. Aleshores havien començat els seus viatges, els seus duels, les seves passions. Havia esclatat la insurrecció de Grècia i ell havia servit a les files dels grecs. Mentre estava al seu servei, havia descobert una mina de plata a les muntanyes de la regió de Tessàlia, però s’havia guardat prou bé de parlar-ne amb ningú. Després de Navarino[107], i quan el govern grec va consolidar-se, Zaccone va demanar un privilegi al rei Otó per explotar la mina, privilegi que li fou concedit. D’allí procedia la immensa fortuna, que, segons lord Wilmore, podia ascendir a un o dos milions de renda, però que, tanmateix, podia exhaurir-se de cop si la mina s’exhauria.

—¿Sap per què ha vingut a França? —va preguntar el visitant.

—Vol especular amb els ferrocarrils —va respondre lord Wilmore—. A més, com que és un químic hàbil i un físic no menys distingit, ha inventat un nou telègraf l’aplicació del qual persegueix.

—¿Quant gasta, aproximadament, per any? —va preguntar l’enviat del senyor prefecte de la policia.

—Oh! Cinc-cents mil o sis-cents mil francs, a tot estirar —va dir lord Wilmore—. És un avar.

Era evident que l’anglès parlava mogut per l’odi, i que, com que no sabia què reprotxar al comte, li retreia l’avarícia.

—¿Sap alguna cosa de la seva casa d’Auteuil?

—Sí, certament.

—Bé, ¿què en sap?

—¿Em pregunta amb quina intenció l’ha comprat?

—Sí.

—Doncs, bé, el comte és un especulador que s’arruïnarà en proves i utopies: pretén que, a Auteuil, als voltants de la casa que acaba d’adquirir, hi ha un corrent d’aigua mineral que pot rivalitzar amb les aigües de Bagnères-de-Luchon i de Cauterets. Vol convertir la seva adquisició en un bad-haus[108], com diuen els alemanys. Ja ha cavat dues o tres vegades tot el jardí per trobar el famós curs d’aigua, i, com que no l’ha pogut descobrir, ja veurà vostè que, d’aquí a poc temps, comprarà les cases que hi ha al voltant de la seva. Ara bé, com que el detesto, espero que s’arruïnarà amb el seu ferrocarril, el seu telègraf elèctric o l’explotació dels banys, i el segueixo per gaudir del seu fracàs, que ha d’arribar invariablement un dia o altre.

—¿I per què el detesta? —va preguntar el visitant.

—El detesto perquè, quan va passar per Anglaterra, va seduir la dona d’un amic meu.

—Si l’odia, però, ¿per què no intenta venjar-se’n?

—Ja he mantingut tres duels amb el comte —va dir l’anglès—. El primer amb pistola, el segon amb espasa, el tercer amb muntant.

—I el resultat d’aquests duels va ser…

—La primera vegada, va trencar-me un braç; la segona, va travessar-me un pulmó, i, la tercera, va fer-me aquesta ferida.

L’anglès va abaixar-se el coll de la camisa, que li arribava fins a les orelles i va mostrar una cicatriu la rojor de la qual indicava una data no gaire antiga.

—De manera que el detesto amb tota l’ànima —va repetir l’anglès—, i segurament el mataré jo.

—Tanmateix —va dir l’enviat de la prefectura—, em sembla que no va pel camí d’aconseguir-ho.

—Oh! —va exclamar l’anglès—. Vaig cada dia al tir, i Grisier ve cada dos dies a casa meva.

Allò era tot el que volia saber el visitant, o més aviat tot el que semblava saber l’anglès. L’agent, doncs, va aixecar-se i, després de saludar lord Wilmore, va retirar-se.

Pel que fa a aquest, després de sentir que la porta es tancava darrere el visitant, va entrar al dormitori, on, en un instant, va perdre els cabells blancs, les patilles roges, la falsa mandíbula i la cicatriu per retrobar els cabells negres, el cutis mat i les dents de perla del comte de Montecristo.

També és veritat que, per la seva banda, era el senyor de Villefort en persona, i no pas un enviat del senyor prefecte de policia, qui va tornar a casa del procurador del rei.

El senyor de Villefort s’havia asserenat una mica amb les dues visites, que, si bé no li havien aportat dades tranquil·litzadores, tampoc no li n’havien subministrat d’inquietants. El resultat va ser que, per primera vegada d’ençà del sopar d’Auteuil, aquella nit va dormir amb una certa calma.





LXXI


El ball

El dissabte que havia de tenir lloc el ball del senyor de Morcerf va coincidir amb els dies més càlids del mes de juliol.

Eren les deu de la nit: els grans arbres de la residència del comte es destacaven vigorosament en un cel on lliscaven, descobrint un firmament d’atzur sembrat d’estels d’or, els últims vapors d’una tempesta que havia grunyit, amenaçadora, al llarg del dia.

A les sales de la planta baixa, sonava la música, s’arremolinaven els compassos del vals i del galop, mentre esclats lluminosos es filtraven entre els llistons de les persianes.

En aquell moment, el jardí acabava de ser lliurat a una desena de criats als quals la mestressa de la casa, tranquil·litzada per un temps que s’asserenava cada vegada més, acabava d’ordenar que hi preparessin el sopar.

Fins aleshores, s’havia dubtat entre servir l’àpat al menjador o sota una gran tenda de dril plantada a la gespa. El bell cel blau, sembrat d’estels, acabava de decidir el procés a favor de la tenda i la gespa.

Havien il·luminat els caminals del jardí amb fanals de colors, com és costum a Itàlia, i la taula del sopar es trobava recarregada d’espelmes i de flors, com es fa a tots el països on s’entén una mica el luxe de la taula, el més rar de tots, quan es vol que sigui complet.

Quan la comtessa de Morcerf, després de donar les últimes ordres, tornava als salons, aquests començaven a omplir-se de convidats, més atrets per l’encantadora hospitalitat de la comtessa que no pas per la posició distingida del comte.

Tothom donava per suposat que, gràcies al bon gust de Mercedes, la festa oferiria detalls dignes de ser contats o fins i tot copiats.

La senyora Danglars, a qui els esdeveniments que hem relatat havien inspirat una profunda inquietud, dubtava sobre la conveniència d’anar a casa de la senyora de Morcerf, quan, al matí, el seu cotxe s’havia creuat amb el de Villefort. Aquest li havia fet un senyal, els dos vehicles s’havien acostat i el procurador del rei li havia preguntat a través de les portelles:

—¿Anirà a casa de la senyora de Morcerf, oi?

—No —havia respost la senyora Danglars—, em trobo massa malament.

—És una equivocació —havia replicat Villefort amb una mirada significativa—, seria important que ens hi veiessin.

—Ah! ¿Ho creu així? —va preguntar la baronessa.

—Ho crec.

—En aquest cas, hi aniré.

I tots dos vehicles havien reprès la seva marxa divergent. La senyora Danglars, doncs, hi havia anat, realçant, a més, la seva bellesa natural amb un luxe enlluernador. Entrava per una porta quan Mercedes ho feia per l’altra.

La comtessa va enviar Albert a rebre la senyora Danglars. El jove va fer-ho, va dedicar a la baronessa uns compliments merescuts sobre el seu aspecte i va agafar-la pel braç per acompanyar-la on li vingués de gust anar.

Albert va mirar al seu voltant.

—¿Busca la meva filla? —va preguntar, somrient, la baronessa.

—Ho confesso —respongué Albert—. ¿Ha tingut vostè la crueltat de no portar-nos-la?

—Tranquil·litzi’s. Ha trobat la senyoreta de Villefort i l’ha agafat pel braç. Miri-les, totes dues ens segueixen vestides de blanc: l’una, amb un pom de camèlies; l’altra, amb un de miosotis. Digui’m, però…

—Ara li toca a vostè. ¿Què vol saber? —va preguntar Albert, somrient.

—¿Tindrem el comte de Montecristo aquesta nit?

—Disset! —va exclamar Albert.

—¿Què vol dir?

—Vull dir que això va bé —va replicar el vescomte, rient—, i que és la dissetena persona que em fa la mateixa pregunta. Té èxit, el comte… El felicito…

—¿I respon a tothom com a mi?

—Ah, és veritat, no li he respost! Tranquil·litzi’s, senyora, tindrem l’home de moda, som uns privilegiats.

—¿Era vostè a l’Òpera, ahir?

—No.

—Ell, sí.

—Ah, caram! ¿I va fer alguna nova originalitat l’excèntric personatge?

—¿Pot aparèixer sense fer-la? Elssler[109] ballava el Diable boiteux; la princesa grega estava encisada. Després de la catxutxa, el comte va enfilar un anell magnífic en un pom de flors i va llançar-lo a l’encantadora ballarina, que va reaparèixer amb l’anell al dit durant el tercer acte per agrair-l’hi. I la seva princesa grega, ¿la tindrem?

—No, caldrà que vostè se’n privi: la seva posició a casa del comte no resulta prou clara.

—Bé, deixi’m aquí i vagi a saludar la senyora de Villefort —digué la baronessa—, veig que es mor de ganes de parlar amb vostè.

Albert va acomiadar-se de la senyora Danglars i va dirigir-se a la senyora de Villefort, que va obrir la boca a mesura que el jove s’acostava.

—M’hi jugo alguna cosa que sé el que vol dir-me! —va exclamar Albert interrompent-la.

—¿Ah, sí?

—¿Si ho endevino, ho confessarà?

—Sí.

—¿Paraula d’honor?

—Paraula d’honor!

—¿Anava a preguntar-me si el comte de Montecristo ha arribat o ha de venir?

—De cap manera. En aquest moment, no m’ocupo d’ell. Anava a preguntar-li si ha rebut notícies del senyor Franz.

—Sí, ahir.

—¿Què li deia?

—Que sortia al mateix temps que la carta.

—Bé. Ara, ¿què hi ha del comte?

—Vindrà, estigui tranquil·la.

—¿Sap que té un altre nom a més de Montecristo?

—No, no ho sabia.

—Montecristo és el nom d’una illa, i ell té un cognom de família.

—No l’he sentit mai.

—Doncs, bé, sé més que vostè: es diu Zaccone.

—És possible.

—És maltès.

—També es possible.

—Fill d’un armador.

—Oh! Realment, vostè hauria de contar tot això en veu alta, tindria un gran èxit.

—Va servir a l’índia, explota una mina de plata a Tessàlia i ha vingut a París a obrir un balneari a Auteuil.

—Caram, felicitats! —va respondre Morcerf—. Això són notícies! ¿Em permet que les repeteixi?

—Sí, però a poc a poc, d’una en una, sense dir que surten de mi.

—¿Per què?

—Perquè és gairebé un secret robat.

—¿A qui?

—A la policia.

—Aleshores, aquestes notícies es lliuraven…

—Ahir, al despatx del prefecte. Comprengui-ho, París es troba trasbalsat davant d’aquest luxe inusitat, i la policia s’ha informat.

—Bé! Ja només faltava arrestar el comte per vagabund, amb el pretext que és massa ric.

—A fe meva, és ben bé el que hauria pogut passar-li si els informes no haguessin estat tan favorables.

—Pobre comte! ¿1 ell sospita el perill que ha corregut?

—No ho crec.

—Aleshores, advertir-lo és una obra de caritat. Així que arribi, ho faré.

En aquell moment, un jove eixerit, d’ulls vius, cabells negres i bigoti lluent, va acostar-se a saludar respectuosament la senyora de Villefort. Albert va allargar-li la mà i digué:

—Senyora, tinc l’honor de presentar-li el senyor Maximilien Morrel, capità d’espahís, un dels nostres bons, i sobretot valents, oficials.

—Ja vaig tenir el plaer de trobar el senyor a Auteuil, a casa del comte de Montecristo —va respondre la senyora de Villefort, apartant-se amb una fredor ostensible.

La resposta, i sobretot el to, van oprimir el cor del pobre Morrel, però li estava preparada una compensació: en girar-se, va veure al costat de la porta una cara blanca i bella, els ulls molt oberts i sense expressió aparent de la qual el fitaven, mentre un pom de miosotis ascendia lentament cap als llavis.

Morrel va entendre tan bé la salutació que, amb la mateixa expressió a la mirada, va acostar-se al seu torn el mocador a la boca. I les dues estàtues vivents, el cor de les quals bategava tan ràpidament sota el marbre aparent de les cares, separades per l’amplària de la sala, van oblidar-se d’elles mateixes, o més aviat van oblidar el món un instant en la contemplació mútua.

Haurien pogut quedar-se més estona així, perduts l’un en l’altre, sense que ningú s’adonés del seu oblit de totes les coses: el comte de Montecristo acabava d’entrar.

Ja ho hem dit: el comte, bé pel seu prestigi fictici, bé pel natural, atreia l’atenció on es presentava. El que provocava esbalaïment no era el seu vestit negre, de tall, és cert, impecable, però senzill i sense ornaments; ni l’armilla blanca sense brodats; ni els pantalons ajustats a uns peus de forma delicadíssima. El que feia que totes les mirades es fixessin en ell era el seu cutis mat, els cabells negres ondulats, la cara tranquil·la i pura, els ulls profunds i malenconiosos, i, finalment, la boca, dibuixada amb una finesa meravellosa, que adoptava amb tanta facilitat l’expressió d’un gran menyspreu.

Podia haver-hi homes més atractius, però no pas més significatius, i que el lector ens perdoni aquesta expressió: en la persona del comte, tot volia dir alguna cosa i tenia el seu valor, perquè l’hàbit del pensament útil li havia conferit a les fesomies, a l’expressió del rostre i al més insignificant dels gestos una desimboltura i una fermesa incomparables.

A més, la nostra societat parisenca és tan estranya que potser no hauria prestat atenció a res d’això si no hi hagués hagut al darrere una misteriosa història adornada amb una immensa fortuna.

Sigui el que vulgui, el comte, sota el pes de les mirades i intercanviant alhora curtes salutacions amb alguns dels presents, va dirigir-se a la senyora de Morcerf, que, dreta davant la xemeneia guarnida amb flors, l’havia vist aparèixer en un mirall col·locat en front de la porta i s’havia preparat per rebre’l.

Va girar-se, doncs, cap a ell, amb un somriure, gairebé al mateix temps que el comte s’inclinava davant seu.

Sens dubte, va pensar-se que el comte anava a parlar-li; sens dubte, per la seva banda, Montecristo va creure que ella li adreçaria la paraula. Van quedar-se, però, muts, com si qualsevol banalitat els semblés indigna d’ells. Després d’un intercanvi de salutacions, Montecristo va dirigir-se a Albert, que se li acostava amb les mans obertes.

—¿Ha vist la mare? —va preguntar Albert.

—Acabo de tenir l’honor de saludar-la, però no he vist el senyor pare de vostè.

—Miri’l, parla de política en aquell grupet de grans celebritats.

—¿Tots els senyors que veig allí són realment celebritats? No ho hauria sospitat. ¿I de quina classe? Com sap, n’hi ha de tota mena.

—Primer de tot, hi ha un savi, aquell senyor alt i flac. Va descobrir als camps de Roma una espècie de llangardaix que té una vèrtebra més que les altres, i ha tornat per informar l’Institut del descobriment. La cosa ha estat debatuda durant molt de temps, però el senyor flac, finalment, s’ha endut la victòria. La vèrtebra havia fet molt soroll entre els savis: el senyor alt i flac només era cavaller de la Legió d’Honor, ara l’han fet oficial.

—Per molts anys! —va exclamar Montecristo—. Vet aquí una creu que em sembla molt ben donada. ¿Aleshores, si troba una segona vèrtebra, el faran comanador?

—És probable —digué Morcerf.

—¿I qui pot ser aquell altre que ha tingut la singular idea de disfressar-se amb un vestit blau brodat de verd?

—La idea no ha estat seva sinó de la República, que, com vostè sap, no té gaire sentit artístic, i, volent donar un uniforme als acadèmics, va pregar a David[110] que els el dibuixés.

—Ah, caram! —va exclamar Montecristo—. ¿Així aquest senyor és acadèmic?

—Fa vuit dies que forma part de la docta assemblea.

—¿I quin és el seu mèrit, la seva especialitat?

—¿La seva especialitat? Crec que clava agulles al cap dels conills, que fa menjar roja a les gallines, i que treu amb barnilles la medul·la espinal dels gossos.

—¿I per això pertany a l’Acadèmia de Ciències?

—No, a l’Acadèmia Francesa.

—¿I què té a veure amb això l’Acadèmia Francesa?

—Ara l’hi diré, sembla que…

—¿Que els seus experiments han fet fer un gran pas a la ciència, sens dubte?

—No, però escriu amb molt bon estil.

—Això deu afalagar d’allò més l’amor propi dels conills als quals clava agulles al cap —digué Montecristo—, el de les gallines a les quals pinta els ossos de color vermell i el dels gossos als quals extreu la medul·la espinal amb barnilles.

Albert va esclafir de riure.

—¿I l’altre? —va preguntar el comte.

—¿Aquell?

—Sí, el tercer.

—Ah! ¿El de blau cel?

—És un col·lega del comte, el que acaba d’oposar-se més enèrgicament que la cambra dels pars tingui un uniforme. Amb això ha aconseguit un gran èxit a la tribuna. Tenia males relacions amb les gasetes liberals, però la seva noble oposició als desigs de la cort acaba de reconciliar-lo amb aquelles. Es parla de fer-lo ambaixador.

—¿I quins mèrits té per a ser par?

—Ha fet dues o tres operetes, ha escrit quatre o cinc articles al Siècle i ha votat cinc o sis anys a favor del govern.

—Bravo, vescomte! —va exclamar Montecristo, rient—. És un cicerone encantador. I ara em farà un favor, ¿no?

—¿Quin?

—No em presentarà aquests cavallers, i, si ells demanen ser-me presentats, avisi’m.

En aquell moment, el comte va notar que l’agafaven pel braç. Va girar-se; era Danglars.

—Ah, és vostè, baró!

—¿Per què em diu baró? —va preguntar Danglars—. Sap perfectament que no concedeixo cap importància al títol. No faig com vostè, vescomte, que li’n dóna molta, ¿oi?

—Certament —va respondre Albert—, considerant que, si no fos vescomte, no seria res, mentre que vostè, encara que sacrifiqués el títol de baró, continuaria sent milionari.

—Cosa que em sembla el millor títol possible sota la monarquia de juliol[111] —va replicar Danglars.

—Per desgràcia —digué Montecristo—, ser milionari no sempre és per a tota la vida, a diferència d’un baró, un par de França o un acadèmic. Una prova en són els milionaris Frank i Poulmann, de Frankfurt, que acaben de fer fallida.

—¿De debò? —va preguntar Danglars, posant-se pàl·lid.

—I tant! Acabo de rebre la notícia aquest vespre amb un correu. Jo hi tenia cosa d’un milió de francs invertits, però, avisat a temps, vaig exigir-ne el reembossament fa un mes aproximadament.

—Ah, Déu meu! —va exclamar Danglars—. M’havien presentat un xec per valor de dos-cents mil francs.

—Doncs, bé, ja l’he avisat, la signatura d’aquests senyors val el cinc per cent.

—Sí, però ja és massa tard —va respondre Danglars—, vaig fer honor a la seva signatura.

—Bé —digué Montecristo—, vet aquí dos-cents mil francs que han anat a reunir-se amb…

—Silenci! No parli d’aquestes coses aquí… —digué Danglars, que va afegir, acostant-se a Montecristo—: sobretot davant del senyor Cavalcanti.

I mentre pronunciava aquestes paraules, va girar-se, somrient, cap al jove.

Morcerf havia deixat el comte per anar a parlar amb la seva mare; Danglars va imitar-lo per saludar Cavalcanti fill. Montecristo va quedar-se sol un instant.

Mentrestant, la calor començava a esdevenir excessiva. Els criats circulaven pels salons amb safates plenes de fruita i gelats.

Montecristo va eixugar-se amb el mocador la cara xopa de suor, però va retrocedir quan una safata va passar davant seu i no va agafar res per refrescar-se.

La senyora de Morcerf no el deixava d’ull. Va veure que Montecristo no tocava res de la safata, fins i tot va captar el moviment que va fer per apartar-se’n.

—¿Ha observat una cosa, Albert? —va preguntar al fill.

—¿Quina, mare?

—Que el comte no ha volgut acceptar mai sopar a casa del senyor de Morcerf.

—Sí, però va acceptar dinar a la meva. Amb aquell dinar va fer la seva entrada en societat.

—La casa de vostè no és la del seu pare —va murmurar Mercedes—. L’examino d’ençà que ha arribat.

—¿I bé?

—Doncs, bé, encara no ha tastat res.

—El comte és molt sobri.

Mercedes va somriure amb tristesa.

—Acosti-s’hi —va dir—, i, quan passi la primera safata, insisteixi.

—¿Per què, mare?

—Faci’m aquest favor, Albert —digué Mercedes.

El jove va besar la mà de la mare i va anar a situar-se al costat del comte. Va passar una nova safata, plena com les precedents. Mercedes va veure com Albert insistia perquè el comte prengués alguna cosa, com, fins i tot, el jove agafava un gelat i l’hi oferia, però Montecristo va refusar amb obstinació.

Albert va tornar al costat de la mare. La comtessa estava molt pàl·lida.

—Bé —va dir Mercedes—, ja ho veu, ha refusat.

—Sí. ¿I per què la preocupa, això?

—Sap, Albert, les dones som especials. M’hauria agradat veure que el comte prenia alguna cosa a casa meva, encara que només hagués estat un gra de magrana. Potser no s’adapta als costums francesos, potser prefereix una altra cosa.

—No, Déu meu! A Itàlia, el vaig veure menjar de tot. No deu trobar-se prou bé, aquesta nit.

—Potser —va dir la comtessa—, com està acostumat a viure sempre en climes molt càlids, és menys sensible a la calor que uns altres.

—No ho crec, perquè deia que s’ofegava i preguntava per què, si ja han obert les finestres, no fan el mateix amb les gelosies.

—En efecte —va dir Mercedes—, és una manera d’assegurar-me si aquesta abstinència és premeditada.

I va sortir del saló.

Un instant després, les persianes van obrir-se, i, a través dels gessamins i les clemàtides que guarnien les finestres, els convidats van poder veure el jardí il·luminat amb fanals i el sopar servit sota la tenda.

Balladors i balladores, jugadors i conversadors van llançar un crit d’alegria; aquells pulmons alterats aspiraven amb fruïció les alenades d’aire fresc.

En aquell instant, Mercedes va reaparèixer, més pàl·lida que abans de sortir, però amb l’expressió de fermesa visible en la seva cara en certes circumstàncies. Va anar directament al grup en el centre del qual hi havia el seu marit:

—No encadeni aquests cavallers aquí, senyor comte —li digué—. Si no juguen, preferiran respirar al jardí abans que asfixiar-se aquí.

—Ah, senyora —va exclamar un vell general molt galant, que havia cantat Partant pour la Syrie!,[112] l’any 1809—, no sortirem sols al jardí!

—D’acord! Jo donaré l’exemple —va dir Mercedes, i va afegir, girant-se cap a Montecristo—: Senyor comte, faci’m l’honor d’oferir-me el braç.

Davant d’aquestes senzilles paraules, el comte va vacil·lar. Després, va mirar Mercedes un instant. La mirada va ser ràpida com un llampec, però, a la comtessa, va semblar-li que durava un segle a causa dels pensaments que Montecristo hi havia concentrat.

Va oferir el braç a la comtessa, ella va recolzar-s’hi, o, més ben dit, va fregar-l’hi amb la seva mà menuda, i tots dos van baixar per una de les escalinates vorejades de rododendres i camèlies.

Darrere seu, per una altra escalinata, i amb sorolloses exclamacions d’alegria, una vintena de convidats van sortir també al jardí.





LXXII


El pa i la sal

La senyora de Morcerf va entrar amb el seu company sota una volta de fullatge, formada per l’avinguda de til·lers que conduïa a un hivernacle.

—¿Feia molta calor al saló, oi, senyor comte?

—Sí, senyora, i la seva idea de fer obrir portes i persianes ha estat excel·lent.

En acabar de dir aquestes paraules, el comte va adonar-se que la mà de Mercedes tremolava.

—¿No tindrà, però, una mica de fred, amb un vestit tan lleuger i sense altra protecció al coll que aquest xal de gasa?

—¿Sap on el porto? —va dir la comtessa sense respondre fa pregunta de Montecristo.

—No, senyora, però, com pot comprovar, no ofereixo resistència.

—A l’hivernacle que veu al final d’aquesta avinguda.

El comte va adreçar una mirada interrogativa a Mercedes, però ella va continuar caminant sense dir res, i Montecristo també va guardar silenci.

Van arribar a l’hivernacle, guarnit de fruits magnífics, que, des del començament de juliol, maduraven sota una temperatura sempre calculada per reemplaçar la calor del sol, tan sovint absent al nostre país.

La comtessa va deixar el braç de Montecristo i va anar a collir en un cep un carroll de moscatell.

—Tingui, senyor comte —li va dir amb somriure tan trist que les llàgrimes gairebé li omplien els ulls—, tingui. El raïm de França, ja ho sé, no es pot comparar amb el de Sicília o el de Xipre. Tanmateix, espero que vostè serà indulgent amb el nostre pobre sol del nord.

El comte va inclinar-se i va retrocedir un pas.

—¿Me’l refusa? —va dir Mercedes amb veu tremolosa.

—Senyora, li prego ben humilment que m’excusi —va respondre Montecristo—, però mai no menjo moscatell.

Mercedes, sospirant, va deixar caure el raïm.

Un préssec magnífic penjava d’un emparrat veí, escalfat, com el cep, per la calor artificial de l’hivernacle. Mercedes va acostar-se al fruit vellutat i va collir-lo.

—Aleshores agafi aquest préssec.

Però el comte va repetir el gest de rebuig.

—Oh, una altra vegada! —va exclamar ella en un to tan dolgut que era evident que ocultava un sanglot—. Realment, tinc mala sort.

Un llarg silenci va seguir l’escena. El préssec, com el raïm, havia rodolat per la sorra.

—Senyor comte —va dir finalment Mercedes, adreçant-li una mirada de súplica—, hi ha un commovedor costum àrab que converteix en amics eterns els qui comparteixen el pa i la sal sota el mateix sostre.

—El conec, senyora —va respondre Montecristo—, però som a França, no pas a Aràbia, i, a França, no hi ha amistats eternes ni la gent comparteix el pa i la sal.

—Però, en fi —va dir la comtessa, palpitant, clavant els ulls en els de Montecristo i agafant-li gairebé convulsivament el braç amb totes dues mans—, ¿som amics, oi?

La sang va afluir al cor del comte, que va empal·lidir com la mort; després, va pujar-li del cor a la gola, va envair-li les galtes, i, durant uns segons, la seva mirada esdevingué vaga, com la d’un home esbalaït.

—Certament, senyora, som amics —va respondre—. D’altra banda, ¿per què no hauríem de ser-ho?

El to era tan allunyat del que desitjava la senyora de Morcerf, que va girar-se per deixar anar un sospir semblant a un gemec.

—Gràcies —digué.

I va continuar caminant.

Van recórrer el jardí sense pronunciar ni una paraula.

—Senyor —digué de sobte la comtessa després de deu minuts de passeig silenciós—, ¿és cert que ha vist tantes coses, que ha viatjat tant i que ha patit tant?

—Sí, senyora, he patit molt.

—¿Ara, però, és feliç?

—Sens dubte —va respondre el comte—, perquè ningú em sent queixar-me.

—¿I la felicitat actual li endolceix l’ànima?

—La meva felicitat present iguala la misèria passada.

—¿És casat? —va preguntar la comtessa.

—¿Jo, casat? —va preguntar Montecristo, estremint-se—. ¿Qui ha pogut dir-li una cosa així?

—No m’ho ha dit ningú, però l’han vist diverses vegades acompanyant a l’Òpera una persona jove i bella.

—És una esclava que vaig comprar a Constantinoble, senyora, la filla d’un príncep, la qual vaig afillar, ja que no li queda ningú en aquest món.

—¿Viu sol, doncs?

—Visc sol.

—¿No té cap germana… fills… pare?

—Ningú.

—¿Com pot viure així, sense res que el lligui a la vida?

—No és culpa meva, senyora. A Malta, vaig estimar una noia i anava a casar-m’hi quan va arribar la guerra i, com un remolí, se’m va emportar lluny d’ella. Em vaig pensar que m’estimava prou per esperar-me o romandre fidel a la meva tomba. Quan vaig tornar, s’havia casat. És la història de qualsevol home als vint anys. Potser jo tenia el cor més feble que els altres i vaig patir més que no haguessin patit ells en la meva situació, això és tot.

La comtessa va aturar-se un moment, com si necessités un descans per respirar.

—Sí —digué—, i aquell amor se li va quedar al cor… Només estimem de debò una vegada… ¿L’ha tornat a veure, aquella dona?

—Mai.

—Mai!

—Mai no he tornat al país on ella vivia.

—¿A Malta?

—Sí, a Malta.

—¿Es troba a Malta, doncs?

—Ho suposo.

—¿I li ha perdonat tot el que li va fer patir?

—A ella, sí.

—Però només a ella. ¿Continua odiant els qui van separar-lo de la noia?

—Gens ni mica, ¿per què hauria d’odiar-los?

La comtessa va posar-se davant de Montecristo. Encara tenia a la mà un tros del raïm perfumat.

—Agafi.

—Mai no menjo moscatell, senyora —va respondre Montecristo, com si fos la primera vegada que es plantejava el tema entre tots dos.

Amb gest de desesperació, la comtessa va llençar el carroll al massís més pròxim.

—Inflexible! —va murmurar.

Montecristo va romandre impassible, com si el retret no li anés adreçat.

Albert s’acostava en aquell instant.

—Oh, mare! —va exclamar—. Una gran desgràcia!

—¿Què? ¿Què ha passat? —va preguntar la comtessa, tot refent-se, com si tornés a la realitat després d’un somni—. ¿Una desgràcia, diu? Ho temia!

—El senyor de Villefort és aquí.

—¿I bé?

—Ha vingut a buscar la dona i la filla.

—¿I per què?

—Perquè la senyora marquesa de Saint-Méran acaba d’arribar a París amb la notícia que el senyor de Saint-Méran va morir quan sortien de Marsella, en la primera posta. La senyora de Villefort, que estava molt alegre, no volia ni comprendre ni creure’s la desgràcia, però la senyoreta Valentine, malgrat les precaucions que ha pres el seu pare, ho ha endevinat tot a l’instant. El cop l’ha fulminat com un llamp i s’ha desmaiat.

—¿I què es el senyor de Saint-Méran de la senyoreta de Villefort? —va preguntar el comte.

—L’avi matern. Venia per accelerar la boda de Franz amb la néta.

—Ves per on!

—Això retardarà el casament de Franz, perquè el senyor de Saint-Méran és també avi de la senyoreta Danglars, ¿no?

—Albert, Albert! —digué la senyora de Morcerf en un to de tendre retret—. ¿Què diu? Ah, senyor comte, donat que el meu fill té tanta consideració per vostè, digui-li que això no està bé!

I va allunyar-se unes quantes passes.

Montecristo va mirar-la d’una manera tan estranya i amb una expressió tan embadalida i alhora tan impregnada d’admiració afectuosa, que Mercedes va tornar, va agafar-li la mà i la va prémer contra la del fill.

—¿Som amics, no?

—¿Amic seu, senyora? —va dir el comte—. No tinc aquesta pretensió, en tot cas sóc el seu respectuós servidor.

La comtessa se’n va anar amb una indicible opressió al cor. Quan amb prou feines havia fet deu passes, el comte la va veure eixugar-se els ulls amb el mocador.

—¿No estan d’acord, vostè i la mare? —va preguntar Albert, sorprès.

—Al contrari —va respondre el comte—, acaba de dir-me davant de vostè que som amics.

I van tornar al saló, que Valentine i el senyor i la senyora de Villefort acabaven d’abandonar.

No cal dir que Morrel havia sortit darrere seu.





LXXIII


La senyora de Saint-Méran

Una escena lúgubre acabava de tenir lloc, en efecte, a casa del senyor de Villefort.

Quan les dues dones van anar-se’n al ball sense que la insistència de la senyora de Villefort hagués aconseguit que el marit l’acompanyés, el procurador del rei, segons el seu costum, s’havia tancat al despatx amb una pila d’expedients que haurien esgarrifat qualsevol altra persona, però que, a ell, amb prou feines li satisfeien el seu robust apetit de pencaire.

En aquella ocasió, tanmateix, els expedients eren una excusa. Villefort no es tancava per treballar sinó per reflexionar. Un cop va barrar la porta després d’ordenar que només el molestessin per coses importants, va seure a la butaca i va posar-se a repassar una vegada més en la seva memòria tot allò que, de set o vuit dies ençà, feia vessar el got de les penes tenebroses i dels records amargs.

Aleshores, en lloc d’atacar els expedients amuntegats davant seu, va obrir un calaix de l’escriptori i va treure d’un compartiment secret el lligall de les seves notes personals, uns valuosos manuscrits entre els quals havia classificat i etiquetat amb números que només ell coneixia els noms de totes les persones que, tant en la seva carrera política, en els negocis, en els casos judicials o en els seus misteriosos amors, havien esdevingut enemics.

Ara que Villefort havia començat a tremolar, la quantitat li semblava impressionant. I, tanmateix, aquells noms, tot i que eren poderosos i formidables, l’havien fet somriure moltes vegades, com somriu el viatger que, des del cim de la muntanya, veu als seus peus els pics aguts, els camins impracticables i les arestes dels precipicis pels quals, per triomfar, ha grimpat penosament durant tant de temps.

Després de repassar-los, rellegir-los i estudiar-ne a fons els comentaris de les llistes, va sacsejar el cap.

—No —va murmurar—, ni un d’aquests enemics no hauria esperat amb paciència i laboriosament fins avui per esclafar-me amb aquest secret. A vegades, com diu Hamlet, el soroll de les coses enfonsades més profundament surt de la terra, i, com els focs del fòsfor, s’escampa bojament per l’aire; són flames, però, que il·luminen només un instant per crear confusió. El cors degué contar la història a algun sacerdot, que l’haurà repetit pel seu compte. El senyor de Montecristo deu haver-la sabut, i, per informar-se…

«¿Però amb quina finalitat? —digué Villefort després de reflexionar-hi un moment—. ¿Quin interès pot tenir el senyor de Montecristo, el senyor Zaccone, fill d’un armador de Malta, que explota una mina de plata a Tessàlia i ve per primera vegada a França, a esbrinar un fet fosc, inútil i misteriós com aquest? De totes les informacions incoherents que me n’han proporcionat mossèn Busoni i lord Wilmore, un amic i un enemic, només en dedueixo una dada precisa, clara, patent: mai, en cap moment, en cap cas, en cap circumstància, pot haver-hi hagut el més mínim contacte entre ell i jo».

Tanmateix, Villefort es deia aquestes paraules sense acabar-se-les de creure. El més terrible no era la revelació dels fets, perquè podia negar-los o fins i tot replicar; l’inquietava poc el Mane, thecel, phares, que apareixia de cop en lletres de sang a la paret; allò que l’amoïnava era saber al cos de quina persona pertanyia la mà que les havia escrit.

Quan intentava tranquil·litzar-se, quan, en lloc del futur polític que havia entrellucat a vegades en els seus somnis ambiciosos, se n’imaginava un de restringit a les alegries de la llar, per por de despertar aquell enemic adormit des de feia tant de temps, el soroll d’un cotxe va ressonar al pati. Després va sentir a l’escala les passes d’una persona gran, sanglots i laments com els que els criats amollen quan volen semblar interessats pel dolor dels amos.

Va afanyar-se a descórrer el forrellat de la porta del despatx, i aviat, sense que l’anunciessin, va entrar una vella senyora amb el xal al braç i el barret a la mà. Els cabells blancs descobrien un front mat com l’ivori esgrogueït, i els ulls, a l’angle dels quals l’edat havia excavat profundes arrugues, gairebé desapareixien a causa de la inflor provocada per les llàgrimes.

—Oh, senyor! —va exclamar—. Oh, senyor, quina desgràcia! Jo també em moriré! Oh, sí, em moriré!

I, desplomant-se a la butaca més pròxima a la porta, va esclafir a plorar.

Els criats, drets al llindar, sense atrevir-se a entrar, miraven el vell criat de Noirtier, que, havent sentit el soroll des de l’habitació de l’amo, s’havia quedat darrere d’ells.

Villefort va aixecar-se i va anar corrents cap a la seva sogra, perquè es tractava d’ella.

—Déu meu, senyora —va exclamar—, ¿què ha passat? ¿Per què està tan trasbalsada? ¿No l’acompanya el senyor de Saint-Méran?

—El senyor de Saint-Méran és mort —va dir la vella marquesa sense cap preàmbul, sense expressió i amb una mena d’estupor.

Villefort va retrocedir un pas i va ajuntar les mans.

—Mort! —va balbucejar—. Mort així… de sobte?

—Fa vuit dies, vam pujar plegats al cotxe després de dinar. Feia uns quants dies que el senyor de Saint-Méran no es trobava bé. Tanmateix, la idea de tornar a veure la nostra estimada Valentine li donava valor, i, malgrat els seus dolors, havia volgut emprendre el viatge. A sis llegües de Marsella, després de prendre’s les pastilles habituals, va caure en un son tan profund que no semblava natural. Malgrat tot, jo dubtava a despertar-lo, però va semblar-me que la cara se li posava vermella i les venes de les temples li bategaven més violentament que de costum. Ara bé, com que s’havia fet de nit i jo ja no hi veia, vaig deixar-lo dormir. Aviat va llençar un crit breu i punyent, com el d’una persona que pateix en somnis, i va tirar bruscament el cap enrere. Vaig cridar l’ajudant de cambra, vaig fer aturar el postilló. Vaig cridar el senyor de Saint-Méran per fer-li respirar el meu flascó de sals però tot s’havia acabat, era mort, i, amb el seu cadàver al costat, vaig arribar a Aix.

Villefort s’havia quedat estupefacte, amb la boca oberta.

—¿Suposo que va cridar un metge?

—Immediatament, però, com li he dit, ja era massa tard.

—Sens dubte. ¿Va poder diagnosticar almenys de quina malaltia havia mort el pobre marquès?

—Déu meu, sí, senyor! Va dir-me que semblava una apoplexia fulminant.

—¿Què va fer vostè aleshores?

—El senyor de Saint-Méran sempre havia dit que, si moria lluny de París, desitjava que portessin el seu cos al panteó familiar. Vaig fer-lo ficar en un taüt de plom i l’he precedit uns quants dies.

—Oh, Déu meu, pobra mare! Uns tràmits com aquests després d’un cop tan fort, i a la seva edat!

—Déu m’ha donat forces fins al final. D’altra banda, l’estimat marquès hauria fet per mi el que jo he fet per ell. També és veritat que, d’ençà que me’l vaig deixar allà, em sembla que m’he tornat boja. Ja no puc ni plorar. És cert que diuen que, a la meva edat, ja no et queden llàgrimes. Em sembla, però, que, si pateixes, hauries de poder plorar. ¿On és Valentine, senyor? Veníem per ella, vull veure Valentine.

Villefort va pensar que seria espantós respondre que Valentine era al ball. Va dir solament a la marquesa que la seva néta havia sortit amb la madrastra i que anirien a avisar-la.

—Ara mateix, senyor, ara mateix, l’hi prego —digué la vella senyora.

Villefort va agafar pel braç la senyora de Saint-Méran i va acompanyar-la a les seves habitacions.

—Descansi, mare —li digué.

La marquesa va aixecar el cap en sentir aquestes paraules, i, en veure aquell home que li recordava la filla tan enyorada, que revivia per a ella en Valentine, va sentir-se colpida pel nom de mare, va esclafir a plorar, caigué de genolls i va enfonsar el cap venerable en una butaca.

Villefort va deixar que se n’encarreguessin les dones, mentre el vell Barrois pujava esgarrifat a l’habitació de l’amo, perquè no hi ha res que espanti més els vells que la mort se’n vagi un instant del seu costat per anar a matar un altre ancià.

Després, mentre la senyora de Saint-Méran continuava agenollada i resant fervorosament, Villefort va enviar a buscar un cotxe de lloguer i va anar personalment a casa de la senyora de Morcerf a recollir la dona i la filla.

Estava tan pàl·lid quan va aparèixer a la porta del saló, que Valentine va anar-hi corrents, exclamant:

—Oh, pare, ha passat alguna desgràcia!

—L’àvia acaba d’arribar, Valentine —digué el senyor de Villefort.

—¿I l’avi? —va preguntar la noia, tremolosa.

En lloc de respondre, el senyor de Villefort va oferir el braç a la filla.

Just a temps. Valentine, presa d’un vertigen, va vacil·lar, la senyora de Villefort va afanyar-se a sostenir-la i va ajudar el marit a portar-la al cotxe mentre deia:

—És ben estrany! Qui hauria pogut imaginar-se una cosa semblant! Oh, sí, vet aquí una cosa estranya!

I aquella família desolada va anar-se’n així, llançant la seva tristesa com una mena de crespó negre sobre la resta de la vetllada.

Al peu de l’escala, Valentine va trobar Barrois esperant-la.

—El senyor Noirtier la vol veure aquesta nit —va xiuxiuejar-li.

—Digui-li que hi aniré quan surti de veure l’àvia —va respondre Valentine.

L’ànima delicada de la noia comprenia que la senyora de Saint-Méran era qui més la necessitava aleshores.

Valentine va trobar-la al llit. Carícies mudes, dolorosos encongiments de cor, sospirs ofegats, llàgrimes ardents, van ser els únics detalls que podem contar d’una entrevista a la qual assistia la senyora de Villefort, agafada al braç del seu marit, plena de respecte, si més no aparent, per la pobra vídua.

Al cap d’un instant, va dir al marit a cau d’orella:

—Amb el seu permís, val més que em retiri, perquè veure’m sembla afligir encara més la seva sogra.

La senyora de Saint-Méran va sentir-la.

—Sí, sí —va xiuxiuejar a Valentine—, que se’n vagi, però tu queda’t.

La senyora de Villefort va sortir i Valentine va quedar-se sola al costat del llit de l’àvia, perquè el procurador del rei, consternat per aquella mort imprevista, va seguir la seva dona.

Quan el vell Noirtier havia sentit el soroll provocat per l’arribada de la senyora de Saint-Méran, havia enviat Barrois, com ja hem dit, a informar-se.

A la tornada del missatger, l’ull viu i, sobretot, intel·ligent de l’ancià va interrogar-lo.

—Ai, senyor! —li digué Barrois—. Ha succeït una gran desgràcia: la senyora de Saint-Méran acaba d’arribar i el seu marit és mort.

El senyor de Saint-Méran i Noirtier mai no havien estat units per una profunda amistat. Ja sabem, però, l’efecte que produeix en un vell l’anunci de la mort d’un altre vell.

Noirtier va abatre el cap sobre el pit, com un home aclaparat o que reflexiona; després va tancar només un ull.

—¿La senyoreta Valentine? —va preguntar Barrois—. És al ball. El senyor ho sap perfectament perquè ha vingut a dir-li adéu tota mudada.

Noirtier va tornar a tancar l’ull esquerre.

—¿La vol veure?

El vell va indicar que era allò el que desitjava.

—Bé, sens dubte, aniran a buscar-la a casa de la senyora de Morcerf. Esperaré que torni i li diré que pugi. ¿És això?

—Sí —va respondre el paralític.

Barrois va guaitar, doncs, la tornada de Valentine, i, com hem vist, va exposar-li el desig de l’avi.

En virtut d’aquest desig, Valentine va pujar a l’habitació de Noirtier en sortir de la de la senyora de Saint-Méran, que, malgrat la seva excitació, havia acabat sucumbint a la fatiga i dormia amb un son febril.

Li havien deixat a l’abast una tauleta amb una gerra de taronjada, la seva beguda habitual, i un got.

Després, com ja hem dit, la noia havia deixat la marquesa per pujar a veure Noirtier.

Valentine va fer un petó al vell, que va mirar-la amb tanta tendresa que la noia va començar a plorar de nou, quan ja creia que se li havia assecat la font de les llàgrimes.

El vell insistia amb la mirada.

—Sí, sí —va fer Valentine—, vols dir-me que encara em queda un bon avi, ¿oi?

El vell va fer un senyal per confirmar que allò era, en efecte, el que significava la mirada.

—Per fortuna! —va respondre Valentine—. Sense això, ¿què seria de mi, Déu meu?

Era la una de la matinada. Barrois, que ja tenia ganes d’anar-se’n a dormir, va comentar que, després d’un dia tan dolorós, tothom necessitava repòs. El vell no va voler dir que el seu, de repòs, era veure la néta. Va acomiadar Valentine, a qui, en efecte, el dolor i la fatiga donaven un aspecte de sofriment. L’endemà, quan va anar a veure l’àvia, va trobar-la al llit: la febre no havia cedit; al contrari, un foc fosc brillava als ulls de la vella marquesa, que semblava a punt de patir una violenta irritació nerviosa.

—Oh, Déu meu, àvia, ¿et trobes pitjor? —va preguntar Valentine, en adonar-se d’aquells símptomes d’agitació.

—No, filla meva, no —va respondre la senyora de Saint-Méran—, però esperava amb impaciència que arribessis per enviar a buscar el teu pare.

—¿El meu pare? —va preguntar Valentine, inquieta.

—Sí, vull parlar amb ell.

Valentine no va gosar oposar-se al desig de l’àvia, el motiu del qual, d’altra banda, ignorava, i, al cap d’un instant, Villefort va entrar.

—Senyor —li digué la senyora de Saint-Méran sense circumloquis i com si tingués por que li faltés el temps—, segons em deia en la seva carta, es tractava del casament d’aquesta criatura, ¿no?

—Sí, senyora —va respondre Villefort—. Més que un projecte, ja és un acord.

—¿El gendre es diu Franz d’Épinay?

—Sí, senyora.

—¿El fill del general Franz d’Épinay, que era dels nostres i va ser assassinat uns dies abans que l’usurpador tornés de l’illa d’Elba?

—El mateix.

—¿I no li repugna l’aliança amb la néta d’un jacobí?

—Feliçment, senyora, les nostres dissensions civils es van extingir —va respondre Villefort—. El senyor d’Épinay era gairebé una criatura quan la mort del seu pare; coneix molt poc el senyor de Noirtier, i el veurà, si no de grat, almenys amb indiferència.

—¿És un bon partit?

—Des de tots els punts de vista.

—¿I el jove?

—Gaudeix de la consideració general.

—¿És una persona com cal?

—Un dels més distingits que conec.

Durant la conversa, Valentine no havia badat boca.

—Doncs, bé, senyor —va dir al cap d’uns segons de reflexió la senyora de Saint-Méran—, cal que s’afanyi, no viuré gaire temps.

—¿Vostè, senyora? —va exclamar Villefort.

—¿Vostè, àvia estimada? —va fer Valentine al mateix temps que el pare.

—Sé el que dic —va replicar la marquesa—. Cal que s’afanyi perquè, ja que la petita no té mare, almenys que l’àvia pugui beneir-ne el casament. Sóc l’única que li queda de la banda de la meva pobra Renée, que vostè, senyor, va oblidar tan de pressa.

—Ah, senyora —digué Villefort—, deixa de banda que calia donar una mare a aquesta pobra criatura, que ja no en tenia.

—Una madrastra no és mai una mare, senyor. Però ja no es tracta d’això, sinó de Valentine; deixem els morts tranquils.

Ho digué amb una volubilitat i en un to que feia que, en la conversa, hi hagués alguna cosa semblant a un començament de deliri.

—Farem el que desitja, senyora —digué Villefort—, sobretot tenint en compte que el seu desig coincideix amb el meu. Així que el senyor d’Épinay arribarà a París…

—Àvia estimada —va dir Valentine—, les conveniències, el dol molt recent… ¿Vol celebrar un casament sota uns auspicis tan tristos?

—Filla meva —la va interrompre vivament l’àvia—, deixa de banda aquestes raons banals que impedeixen als esperits febles construir sòlidament el futur. Jo també vaig casar-me quan va morir la meva mare, i no per això he estat desgraciada.

—Encara aquesta idea de la mort, senyora! —va exclamar Villefort.

—Encara! Sempre!… Li dic que em moriré aviat, ¿em sent? Doncs, bé, abans de morir, vull veure el meu gendre, vull manar-li que faci feliç la meva néta, vull llegir-li als ulls si pensa obeir-me —va replicar l’àvia amb una expressió esgarrifosa—, en fi, el vull conèixer per sortir de la tomba i anar a trobar-lo si no es comporta com cal, si no és allò que ha de ser!

—Senyora —digué Villefort—, ha de treure’s del cap aquestes idees exaltades, que freguen gairebé la bogeria. Els morts, un cop ajaguts a la tomba, hi dormen sense aixecar-se’n mai més.

—Oh, sí, sí, àvia, calma’t! —va dir Valentine.

—Doncs jo li dic, senyor, que les coses no són com vostè es pensa. Aquesta nit he tingut un somni horrible: en certa manera, em veia dormir a mi mateixa com si l’ànima ja em planés per sobre del cos. Els ulls, que m’esforçava a obrir, se’m tancaven a desgrat meu, i, encara que sé que això, a vostè sobretot, li semblarà impossible, he vist amb els ulls tancats, al mateix lloc on vostè es troba ara i venint del racó on hi ha la porta que dóna al vestidor de la senyora de Villefort, entrar una forma blanca sense fer soroll.

Valentine va llançar un crit.

—Era l’agitació de la febre, senyora —digué Villefort.

—Dubti’n si vol, però estic segura del que dic: he vist una forma blanca, i, com si Déu hagués temut que jo recusés el testimoni d’un només dels meus sentits, he sentit moure’s el meu got, el mateix, miri, miri, que hi ha sobre la taula.

—Oh, àvia, era un somni!

—No era un somni perquè, quan he fet el gest d’allargar la mà cap a la campaneta, l’ombra ha desaparegut. Aleshores la cambrera ha entrat amb un llum.

—¿I no ha vist ningú?

—Els fantasmes només s’apareixen a qui els ha de veure: era l’ànima del meu marit. Doncs, bé, si la seva ànima torna per cridar-me, ¿per què no hauria de fer-ho la meva per defensar la néta? Em sembla que el lligam és encara més directe.

—Oh, senyora —va exclamar Villefort, profundament trasbalsat a desgrat seu—, no alimenti aquestes lúgubres idees! Viurà amb nosaltres, viurà molt de temps feliç, estimada, honorada, i li farem oblidar…

—Mai, mai, mai! —digué la marquesa—. ¿Quan torna el senyor d’Épinay?

—L’esperem d’un moment a l’altre.

—Molt bé, així que arribi, avisin-me. Afanyem-nos, afanyem-nos! A més, també voldria veure un notari per assegurar-me que tot el que tenim passa a Valentine.

—Oh, àvia meva! —va murmurar Valentine, aplicant els llavis al front ardent de la malalta—. ¿Vol que em mori? Déu meu, té febre. No hem de cridar un notari sinó un metge!

—¿Un metge? —va dir l’àvia, arronsant les espatlles—. No pateixo; tinc set, això és tot.

—¿Què vol beure, àvia?

—El que bec sempre, ja ho saps, la meva taronjada. El got és allí, sobre la taula. Passa-me’l, Valentine.

Valentine va abocar taronjada de la gerra al got i va agafar-lo amb una certa esgarrifança perquè es tractava del mateix que, segons, l’àvia, l’ombra havia tocat.

Va donar-l’hi, la marquesa va buidar-lo d’un glop.

Després va agitar el cap sobre el coixí mentre repetia:

—El notari, el notari!

El senyor de Villefort va sortir, Valentine va seure al costat del llit. En realitat, era ella qui pareixia necessitar el metge que havia recomanat a l’anciana. Una rojor semblant a una flama li encenia els pòmuls, la seva respiració era curta i panteixant, el pols li bategava com si tingués febre.

La causa era que la pobra criatura s’imaginava la desesperació de Maximilien quan s’assabentaria que la senyora de Saint-Méran, sense conèixer-lo, en lloc de comportar-se com una aliada, ho feia com una enemiga.

Valentine havia pensat més d’una vegada explicar-ho tot a l’àvia, i no hauria vacil·lat ni un instant a fer-ho si Maximilien Morrel s’hagués dit Albert de Morcerf o Raoul de Château-Renaud; però Morrel era d’extracció plebea, i Valentine sabia el menyspreu que l’orgullosa marquesa de Saint-Méran sentia per tot allò que no era de raça. Sempre, doncs, quan el secret anava a sortir a la llum, ella tornava a amagar-lo al fons del seu cor amb la trista certesa que, si el revelava, quan se n’assabentarien el pare i la madrastra, tot estaria perdut.

Així van escolar-se unes dues hores. La senyora de Saint-Méran dormia d’una manera neguitosa i febril. Van anunciar el notari.

Malgrat que van fer-ho en veu molt baixa, la senyora de Saint-Méran va aixecar el cap del coixí.

—¿El notari? —va dir—. Que vingui, que vingui!

L’home es trobava a la porta, va entrar.

—Vés-te’n, Valentine —va dir la senyora de Saint-Méran—, i deixa’m amb el senyor.

—Però, àvia…

—Vés, vés.

La noia li va fer un petó al front i va sortir, eixugant-se els ulls amb el mocador.

A la porta, va trobar l’ajudant de cambra, que va dir-li que el metge s’esperava al saló.

Valentine va baixar ràpidament. El doctor era un amic de la família i un dels homes més competents de l’època: estimava molt Valentine, a qui havia vist venir al món. Tenia una filla més o menys de l’edat de la senyoreta de Villefort, però nascuda d’una mare tísica: la seva vida era un patiment continu per aquella criatura.

—Oh, senyor d’Avrigny —va dir Valentine—, l’esperàvem amb molta impaciència! Primer de tot, però, ¿com es troben Madeleine i Antoinette?

Madeleine era la filla del senyor d’Avrigny, Antoinette la seva neboda.

El senyor d’Avrigny va somriure amb tristesa.

—Antoinette, molt bé; bastant bé, Madeleine. Vostè, però, m’ha enviat a buscar, ¿no? Ni el seu pare ni la senyora de Villefort estan malalts. Quant a vostè, encara que es evident que no es pot desempallegar dels nervis, m’imagino que solament em necessita per recomanar-li que no deixi volar la imaginació, ¿oi?

Valentine va ruboritzar-se. El senyor d’Avrigny portava la ciència de l’endevinació gairebé a la frontera del miracle, perquè era un d’aquests metges que sempre tracten la part física per la part moral.

—No —digué—, és per a la meva pobra àvia. Ja sap la desgràcia que ens ha passat, ¿no?

—No sé res —va respondre el senyor d’Avrigny.

—Dissortadament, el meu avi és mort.

—¿El senyor de Saint-Méran?

—Sí.

—¿De sobte?

—D’un atac d’apoplexia fulminant.

—¿D’una apoplexia? —va repetir el metge.

—Sí. I, a la pobra àvia, se li ha ficat al cap que el marit, del qual no s’havia separat mai, la crida, i que anirà a reunir-se amb ell. Oh, senyor d’Avrigny, faci tot el que pugui!

—¿On és?

—A la seva cambra, amb el notari.

—¿I el senyor Noirtier?

—Com sempre, amb una lucidesa perfecta, però amb la mateixa immobilitat, el mateix mutisme.

—¿I el mateix amor per vostè, oi, estimada criatura?

—Sí, sí —va dir Valentine amb un sospir—, m’estima molt.

—¿Qui no l’estimaria?

Valentine va somriure tristament.

—¿Quins símptomes té l’àvia?

—Una excitació nerviosa singular, un son agitat i estrany; aquest matí, pretenia que, mentre dormia, l’ànima li planava sobre el cos i que es veia a si mateixa adormida. Un deliri. També assegura haver vist com un fantasma entrava al dormitori i haver sentit el soroll que feia en tocar-li el seu got.

—És molt curiós —va dir el doctor—. No sabia que la senyora de Saint-Méran patís aquestes al·lucinacions.

—És la primera vegada que l’he vist així —respongué Valentine—, i, aquest matí, m’ha fet molta por, m’ha semblat que s’havia tornat boja. Fins i tot el pare, i vostè sap, senyor d’Avrigny que és una persona seriosa, doncs, bé, fins i tot ell m’ha semblat molt impressionat.

—Ja ho veurem —va dir el senyor d’Avrigny—, trobo estrany això que em diu.

El notari ja baixava, van avisar Valentine que l’àvia es trobava sola.

—Pugi —digué al doctor.

—¿I vostè?

—No m’atreveixo, m’havia prohibit que l’enviés a buscar. A més, com vostè mateix diu, jo estic trasbalsada, neguitosa, de mal humor, i vaig a fer una volta pel jardí per calmar-me.

El doctor va estrènyer la mà de Valentine, i, mentre ell pujava a l’habitació de l’àvia, la jove va baixar per l’escalinata.

No cal que diguem quina part del jardí era la favorita de Valentine per passejar. Després de fer dues o tres voltes al parterre que rodejava la casa, de collir una rosa per posar-se-la a la cintura o als cabells, s’endinsava per l’ombrívola avinguda que conduïa al banc, des d’on, a continuació, anava al reixat.

Segons el seu costum, Valentine va fer també aquell cop dues o tres voltes enmig de les seves flors, però sense collir-ne cap: el dol del seu cor, que encara no havia tingut temps d’estendre’s a la seva persona, refusava el senzill ornament. Després va dirigir-se a l’avinguda. A mesura que avançava, li semblava sentir una veu que pronunciava el seu nom. Es va aturar, sorpresa.

Aleshores el so va arribar-li amb més claredat a l’orella, i va reconèixer la veu de Maximilien.





LXXIV


La promesa

Era, efectivament, Morrel, que no vivia des de la nit abans. Amb l’instint propi dels amants i de les mares, havia endevinat que, com a conseqüència del retorn de la senyora de Saint-Méran i la mort del marquès, passaria alguna cosa a casa de Villefort que afectaria el seu amor per Valentine.

Com veurem, aquests pressentiments s’havien realitzat, i ja no era solament una simple inquietud el que l’empenyia, tan espantat i tremolós, a la reixa dels castanyers.

A Valentine, però, la presència de Morrel va agafar-la desprevinguda. No era l’hora a la qual solia venir, i va ser un pur atzar, o, si ho preferim, una feliç intuïció, allò que va conduir-la al jardí.

Quan la jove va aparèixer, Morrel va cridar-la; la noia va córrer cap al reixat.

—¿Vostè, en aquesta hora?

—Sí, pobra amiga —va respondre Morrel—. Vinc a buscar i a portar males notícies.

—Aquesta és la casa de les desgràcies! —va exclamar Valentine—. Parli, Maximilien. Realment, però, amb la suma de tots aquests dolors, n’hi ha ben bé prou.

—Estimada Valentine —digué Morrel, provant de refer-se de la seva pròpia emoció per parlar amb serenitat—, escolti’m bé, l’hi prego, perquè el que he dir-li és d’allò més important. ¿Quan pensen casar-la?

—Escolti —va respondre Valentine—, no vull amagar-li res, Maximilien. Aquest matí s’ha parlat del meu matrimoni, i l’àvia, amb qui havia comptat com un suport que no em fallaria, no solament s’hi ha declarat a favor sinó que el desitja tant que només el retarda la tornada del senyor d’Épinay. L’endemà mateix que ell arribi, signaran el contracte.

Un sospir dolorós va sortir del pit del jove, que va mirar la noia amb tristesa una llarga estona.

—Que espantós resulta sentir que la dona que estimes diu tranquil·lament: «Ja han fixat l’hora del seu suplici, tindrà lloc d’aquí a poques hores; tanmateix no hi fa res, cal que les coses siguin així, i, per part meva, no plantejaré cap oposició» —digué Morrel en veu baixa—. Doncs, bé, com que diu que només esperen el senyor d’Épinay per signar el contracte, com que vostè serà seva l’endemà que ell arribi, això passarà demà, perquè el senyor d’Épinay ha arribat aquest matí a París.

Valentine va llançar un crit.

—Em trobava a casa del comte de Montecristo fa una hora —va dir Morrel—, parlàvem, ell del dolor de la família i jo del de vostè, quan, de sobte, hem sentit el soroll d’un cotxe al pati. Escolti, Valentine, fins aleshores jo no creia en pressentiments; ara, però, he de creure-hi per força. El soroll del vehicle m’ha estremit; aviat he sentit que algú pujava per l’escala. Les passes ressonants del comanador no van espantar més don Joan que els que aquestes m’han espantat a mi. Finalment, la porta s’obre. Albert de Morcerf entra el primer, i jo anava a dubtar de mi mateix, anava a creure que m’havia equivocat, quan, darrere seu, apareix un altre jove, i el comte exclama: «Ah, el senyor baró Franz d’Épinay!». Per contenir-me, he hagut de recórrer a tota la força i el coratge del meu cor. Potser he empal·lidit, potser he tremolat, però he sabut mantenir el somriure als llavis. Cinc minuts després, però, he sortit sense haver sentit ni una paraula del que s’havia dit durant aquella estona; estava aniquilat.

—Pobre Maximilien! —va murmurar Valentine.

—I he vingut, Valentine. Ara, respongui’m com a un home a qui la resposta donarà la mort o la vida. ¿Què pensa fer?

Valentine va abaixar el cap, aclaparada.

—Escolti —digué Morrel—, no és la primera vegada que vostè pensa en la situació a la qual hem arribat: és greu, feixuga, suprema. No crec que sigui el moment d’abandonar-se a un dolor estèril; això és bo per als qui volen patir de gust i empassar-se les seves llàgrimes. Hi ha gent així, i Déu, sens dubte, els tindrà en compte al cel la seva resignació a la terra. Qui té, però, la voluntat de lluitar no perd pas un temps preciós i torna immediatament al destí el cop que n’ha rebut. ¿Té voluntat de lluitar contra la mala sort, Valentine? Digui-m’ho, perquè és això el que he vingut a preguntar-li.

Valentine va estremir-se i va mirar Morell amb ulls espantats. La idea d’oposar-se al pare, a l’àvia, en fi, a tota la família, ni solament li havia passat pel cap.

—¿Què em diu, Maximilien? —va preguntar Valentine—. ¿Què és, per a vostè, una lluita? Oh, això és un sacrilegi! ¿Com vol que lluiti contra l’ordre del meu pare i el desig de l’àvia moribunda? És impossible!

Morrel va agitar-se.

—Té el cor massa noble per no comprendre’m, i em comprèn tan bé, estimat Maximilien, que el veig reduït al silenci. ¿Lluitar, jo? Déu me’n guard! No, no. Reservo tota la meva força per lluitar contra mi mateixa i per empassar-me les llàgrimes, com vostè diu. Pel que fa a afligir el meu pare, a enterbolir els últims moments de l’àvia, mai!

—Té molta raó —va dir flegmàticament Morrel.

—Déu meu, quina manera de dir-m’ho! —va exclamar Valentine, ferida.

—Li ho dic com un home que l’admira, senyoreta —va respondre Maximilien.

—Senyoreta! Senyoreta! —va exclamar Valentine—. Oh, l’egoista! Em veu desesperada i fa veure que no em comprèn.

—S’equivoca. Al contrari, la comprenc perfectament. No vol disgustar el senyor de Villefort, no vol desobeir la marquesa, i demà signarà el contracte que la lligarà al marit.

—¿Puc fer una altra cosa, Déu meu?

—No m’ho pregunti a mi, senyoreta, perquè sóc mal jutge en aquesta causa i l’egoisme em cegarà —va replicar Morrel, la veu sorda i els punys tancats del qual anunciaven una exasperació creixent.

—¿Què m’hauria proposat, doncs, Morrel, si m’hagués trobat disposada a acceptar la seva proposició? A veure, respongui. No es tracta de dir: s’equivoca; cal donar un consell.

—¿M’ho diu seriosament, Valentine? ¿Vol que l’hi doni?

—Certament, estimat Maximilien, perquè, si és bo el seguiré. Sap que sóc lleial als meus afectes.

—Valentine —va dir Morrel, acabant de separar un tauló mig desclavat—, doni’m la mà com a prova que perdona la meva còlera; estic trastocat, ja ho veu, i fa una hora que em passen pel cap les idees més insensates. Oh, i si vostè refusava el meu consell…!

—Bé, ¿quin és, el consell?

—Aquest, Valentine.

La noia va mirar al cel i va sospirar.

—Sóc lliure —va continuar Maximilien—, i prou ric per als dos. Li juro que serà la meva dona abans que els meus llavis li hagin tocat el front.

—Em fa tremolar! —digué la jove.

—Segueixi’m —va prosseguir Morrel—, la porto a casa de la meva germana, que és digna de ser-ho de vostè, ens embarquem cap a Algèria, Anglaterra o Amèrica, si no prefereix que ens retirem plegats en alguna província on esperarem, per tornar a París, que els nostres amics hagin vençut la resistència de la família de vostè.

Valentine va moure el cap.

—M’ho esperava, Maximilien —va respondre—, és el consell d’un insensat i jo seria més insensata que vostè si no l’aturava ara mateix amb una sola paraula: impossible, Morrel, impossible.

—¿Acceptarà, doncs, el seu destí, tal com la fortuna el decidirà i sense intentar ni solament combatre’l? —va preguntar Morrel, arrufant les celles.

—Sí, encara que signifiqui morir!

—Doncs, bé, Valentine, li repetiré que té raó. En efecte, sóc un boig i vostè em demostra que la passió encega els més justos. Gràcies, doncs, a vostè, que raona sense passió. Endavant, això és dat i beneït; demà, serà promesa irrevocablement al senyor Franz d’Épinay, no pas amb aquesta formalitat de teatre inventada per resoldre les comèdies, anomenada la signatura del contracte, sinó per la seva pròpia voluntat.

—Em desespera de nou, Maximilien —digué Valentine, un altre cop furga a la ferida! ¿Què faria, vostè, si la seva germana escoltés un consell com el que em dóna?

—Senyoreta —va replicar Morrel amb un somriure amarg—, soc un egoista, vostè ho ha dit, i, en la meva qualitat d’egoista, no penso en el que farien els altres en la meva posició sinó en el que jo decideixo fer. Penso que fa un any que la conec; que, d’ençà d’aleshores, vaig dipositar totes les meves oportunitats de felicitat en el seu amor; que va arribar un dia que vostè va dir-me que m’estimava; que, des de llavors, vaig concentrar tot el meu futur en posseir-la; això era la meva vida. Ara ja no penso res, només em dic que la sort ha canviat, que m’havia cregut que guanyava el cel i que l’he perdut. Que un jugador perdi no solament el que té sinó el que no té és una cosa que passa cada dia.

Morrel va pronunciar aquestes paraules amb una calma perfecta. Valentine va mirar-lo un instant amb els seus grans ulls escrutadors, provant al mateix temps de no deixar penetrar els de Morrel fins al trasbalsament que agitava ja el fons del seu propi cor.

—¿En fi, què farà? —va preguntar la jove.

—Tindré l’honor d’acomiadar-me, senyoreta, posant Déu, que sent les meves paraules i llegeix al fons del meu cor, per testimoni que li desitjo una vida prou tranquil·la, prou feliç i prou plena perquè no hi hagi lloc per recordar-me.

—Oh! —va murmurar Valentine.

—Adéu, Valentine, adéu! —digué Morrel, inclinant-se.

—¿On va? —va cridar la jove, que, per la seva pròpia agitació interior, comprenia que la calma de l’amant no podia ser real, tot allargant la mà a través de la reixa i agafant Maximilien per la roba—. ¿On va?

—Vaig a ocupar-me de no afegir un altre trasbals a la seva família, i a donar un exemple que podran seguir tots els homes honestos i lleials que es trobin en la meva posició.

—Abans d’abandonar-me, digui’m què pensa fer, Maximilien.

El jove va somriure tristament.

—Oh, parli, parli, si us plau! —digué Valentine.

—¿La seva decisió ha canviat, Valentine?

—No pot canviar, desgraciat, ho sap perfectament! —va exclamar Valentine.

—Aleshores, adéu!

Valentine va sacsejar el reixat amb una força de la qual semblava incapaç i, mentre Morrel s’allunyava, va passar els braços entre les barres i va ajuntar les mans:

—¿Què va a fer? Vull saber-ho! —va cridar—. ¿On va?

—Oh, estigui tranquil·la! —va respondre Maximilien, aturant-se a tres passes de la porta. No tinc la intenció de fer responsable ningú més del rigor que el destí em reserva. Un altre l’amenaçaria d’anar a trobar el senyor Franz, provocar-lo i batre-s’hi en duel. Seria una insensatesa. ¿Què hi té a veure, el senyor Franz, en tot això? M’ha vist aquest matí per primera vegada i ja ho ha oblidat; ni solament sabia que jo existia quan els pactes entre les famílies de vostès dos van decidir que serien l’un per l’altre. No tinc res a dir-li, al senyor Franz, i li juro que no em giraré contra ell.

—¿Contra qui es girarà, doncs, contra mi?

—¿Contra vostè, Valentine? Oh, Déu me’n guard! La dona és sagrada; la dona que estimes, santa.

—¿Contra vostè mateix, doncs, desgraciat?

—Sóc el culpable, ¿no?

—Maximilien —digué Valentine—, Maximilien, vingui, l’hi mano!

El jove va acostar-se amb un tendre somriure, i, si no hagués estat per la seva pal·lidesa, el seu estat hauria semblant normal.

—Escolti’m, estimada, adorada Valentine —digué amb veu melodiosa i greu—, les persones com nosaltres, que mai no han tingut un pensament del qual hagin d’avergonyir-se davant la gent, davant dels pares o davant Déu; les persones com nosaltres poden llegir-se mútuament el cor a llibre obert. Mai no he fet de personatge de novel·la, no sóc cap heroi malenconiós, no faig ni d’Antony ni de Manfred, però, sense paraules, sense promeses, sense jurament, li he lliurat la meva vida. Ara em falla i té raó actuant així, l’hi he dit i l’hi repeteixo, però la meva vida està perduda. Si s’allunya de mi, Valentine, em quedo sol al món. La meva germana és feliç amb el seu marit; ell és solament el meu cunyat, és a dir un home amb el qual només em lliguen les convencions socials. Ningú no té necessitat en aquest món de la meva existència, esdevinguda inútil. Vet aquí el que faré: esperaré fins a l’últim segon, fins que vostè es casi, ja que no vull perdre ni una de les oportunitats inesperades que, a voltes, ens reserva l’atzar, perquè, fins aleshores, el senyor Franz d’Épinay es pot morir, un llamp pot caure sobre l’altar quan vostès s’hi acostin. Al condemnat a mort, tot li sembla creïble; per a ell, els miracles entren a formar part de les coses possibles quan es tracta de la salvació de la seva vida. Esperaré, doncs, fins a l’últim moment, i, quan la meva desgracia serà certa, sense remei, sense esperança, escriuré na carta confidencial al meu cunyat, una altra al prefecte de policia per comunicar-los la meva decisió, i, en un racó de qualsevol bosc, en qualsevol cuneta o a la vora de qualsevol riu, em volaré el cap, tan cert com que sóc fill de l’home més honest que ha viscut mai a França.

Una tremolor convulsiva va agitar Valentine. Va retirar les mans del reixat, va deixar caure els braços i dues grosses llàgrimes van rodolar-li galtes avall.

El jove va quedar-se davant seu, taciturn i decidit.

—Oh, per pietat! —va cridar la jove—. Per pietat! ¿Viurà, no?

—No, pel meu honor —va respondre Maximilien—. ¿I què se li’n dóna, a vostè? Haurà fet el seu deure i tindrà la consciència tranquil·la.

Valentine va caure de genolls i posant-se la mà al cor, que se li trencava, digué:

—Maximilien, Maximilien, amic, el meu germà en aquest món, el meu venerable espòs al cel, t’ho prego, fes com jo, viu amb el patiment, potser un dia ens reunirem.

—Adéu, Valentine —va repetir Morrel.

—Déu meu —va dir la noia, aixecant els braços al cel amb un gest sublim—, ja ho veus, he fet tot el que he pogut per continuar sent una filla submisa; he pregat, suplicat, implorat; ell no ha escoltat ni les meves oracions, ni les meves súpliques, ni els meus plors. Doncs, bé —va continuar, eixugant-se les llàgrimes i recobrant la fermesa—, no vull morir de remordiments, prefereixo morir de vergonya. Vostè viurà, Maximilien, i només seré seva. ¿A quina hora? ¿En quin moment? ¿Ara mateix? Parli, ordeni, estic preparada.

Morrel, que ja havia fet de nou unes quantes passes per allunyar-se, va tornar i, pàl·lid d’alegria, amb el cor ple de joia, va allargar les mans a través del reixat:

—Valentine —digué—, amiga estimada, no em parli així, val més que em deixi morir. ¿He d’aconseguir-la per la violència, si vostè m’estima com jo l’estimo? ¿M’obliga a viure per humanitat? Si és així, prefereixo morir.

—De fet —va murmurar Valentine—, ¿qui m’estima en aquest món? Ell. ¿Qui m’ha consolat de tots els meus dolors? Ell. ¿En qui tinc posades les esperances? ¿Sobre qui s’atura la meva mirada perduda? ¿En qui reposa el meu cor sagnant? En ell, sempre en ell! Doncs, bé, tens raó, Maximilien, et seguiré, deixaré la casa paterna, tot. Oh, que ingrata sóc! —va exclamar, plorant—. Tot, fins i tot l’avi, al qual oblidava!

—No, no l’abandonaràs —va respondre Maximilien—. Sembla que, segons tu, el senyor Noirtier em té simpatia. Doncs, bé, abans de fugir, l’hi diràs tot; el seu consentiment et farà d’ègida davant Déu. Després, un cop casats, ell vindrà amb nosaltres: en lloc d’un fill, en tindrà dos. M’has explicat com li parles i com et respon; jo aprendré de seguida aquest llenguatge commovedor dels signes, Valentine. Oh, en lloc de la desesperació que ens guaita, et prometo la felicitat!

—Oh, mira, Maximilien, el poder que arribes a tenir sobre meu que gairebé em fas creure el que em dius. I tanmateix, el que em dius és insensat perquè el pare em maleirà. Sé que té un cor inflexible, que no em perdonarà mai. Per tant, escolti’m, Maximilien: si amb algun ardit, si a força de precs o per algun accident, què sé jo, en fi per un mitjà qualsevol, aconsegueixo retardar el casament, s’esperarà, ¿no?

—Sí, ho juro, com vostè ha de jurar-me que aquesta espantosa boda no se celebrarà mai, i que, encara que l’arrosseguin davant del magistrat o del sacerdot, dirà no.

—T’ho juro, Maximilien, pel que considero més sagrat, per la meva mare.

—Esperem, doncs —digué Morrel.

—Sí, esperem —va respondre Valentine, que va respirar en sentir aquestes paraules—. Hi ha tantes coses que poden salvar uns desgraciats com nosaltres!

—Confio en vostè, Valentine —digué Morrel—, tot el que farà, estarà ben fet. Tanmateix, si no escolten els seus precs, si el seu pare i la senyora de Saint-Méran exigeixen que el senyor d’Épinay sigui convocat demà per signar el contracte…

—Aleshores té la meva paraula, Morrel.

—En lloc de signar…

—Em reuniré amb vostè i fugirem. Fins aleshores, però, no temptem Déu, Morrel: serà millor que no ens veiem; ja és un miracle, un fet providencial que encara no ens hagin sorprès. Si això arribés a passar, si sabien que ens veiem, no ens quedaria cap recurs.

—Té raó, Valentine, però, com sabria si…

—Pel notari, el senyor Deschamps.

—El conec.

—I per mi mateixa. Li escriuré, pot estar-ne segur. Déu meu, aquest casament, Maximilien, em resulta tan odiós com a vostè!

—Bé, bé, gràcies, adorada Valentine meva —va respondre Morrel—. Aleshores quedem així: un cop jo sàpiga l’hora, vinc aquí, vostè salta d’aquesta paret als meus braços, cosa que li resultarà fàcil; un cotxe l’esperarà a la porta del clos, hi puja amb mi i jo la porto a casa de la meva germana. Allí, anònimament, si li convé, o sense amagar-nos, si ho desitja, agafarem consciència de la nostra força i de la nostra voluntat, i no ens deixarem degollar com l’anyell que només es defensa amb els seus sospirs.

—D’acord —digué Valentine—. I aleshores seré jo qui li dirà: Maximilien, el que vostè faci estarà ben fet.

—Oh!

—I bé, ¿està content de la seva dona? —va preguntar tristament la jove.

—Adorada Valentine meva, dir que sí és dir ben poca cosa.

—Tanmateix digui-m’ho.

Valentine s’havia acostat al reixat, o més aviat hi havia acostat els llavis, i les seves paraules arribaven amb el seu alè perfumat als llavis de Morrel, que collava la boca a l’altra banda de la tanca inexorable i freda.

—A reveure —digué Valentine, separant-se amb recança d’aquella felicitat—, a reveure.

—¿Rebré una carta seva?

—Sí.

—Gràcies, dona estimada, a reveure.

Va sonar un petó innocent i perdut, i Valentine va fugir sota els til·lers.

Morrel va escoltar les darreres fregadisses del vestit de la jove pel boscatge i el cruixit de la sorra sota els seus peus. Després va alçar els ulls cap al cel amb un inefable somriure per agrair que li fos permès ser estimat d’aquella manera, i també se’n va anar. Va tornar a casa i va esperar el que quedava d’aquell dia i tot el següent sense rebre res. Fins l’endemà passat, vora les deu del matí, quan es disposava a anar a veure el senyor Deschamps, el notari, no va arribar per correu una carta de Valentine; la va reconèixer a l’instant encara que mai no havia vist la seva escriptura.

Estava concebuda en aquests termes:

Ni llàgrimes, ni súpliques ni oracions no han donat resultat. Ahir, vaig estar durant dues hores a l’església de Saint-Philippe-du-Roule, i durant dues hores vaig pregar Déu des del fons de l’ànima. Déu es tan insensible com els homes, i la signatura del contracte ha estat fixada per a les nou d’aquest vespre.

Només tinc una paraula, com només tinc un cor, Morrel; vaig donar-li la paraula i el meu cor és de vostè.

Aquest vespre, doncs, a les nou al reixat.

La seva dona,

VALENTINE DE VILLEFORT

P.S. La meva pobra àvia es troba cada cop pitjor; ahir, la seva exaltació va arribar al deliri; avui, el deliri és gairebé bogeria.

M’estimarà molt, ¿oi, Morrel?, per fer-me oblidar que l’he abandonada en aquest estat.

Em sembla que amaguen a l’avi Noirtier que la signatura del contracte ha de tenir lloc aquest vespre.



Morrel no va limitar-se a la informació que li donava Valentine; va anar a casa del notari, que va confirmar-li la notícia de la signatura del contracte per a les nou del vespre.

Després va anar a casa de Montecristo, on va saber encara més coses: Franz havia anat a anunciar-li la solemnitat. Per la seva banda, la senyora de Villefort havia escrit al comte per pregar-li que l’excusés si no l’invitava, però la mort del senyor de Saint-Méran i l’estat en què es trobava la vídua llançaven sobre la reunió un vel de tristesa amb el qual no volia entristir el comte, a qui desitjava tota mena de felicitat.

El dia abans, havien presentat Franz a la senyora de Saint-Méran, que s’havia aixecat del llit per a l’ocasió, però havia tornat a jeure immediatament després.

Morrel, com resulta fàcil de comprendre, es trobava en un estat d’excitació que no podia passar desapercebut a una mirada tan penetrant com la del comte. Montecristo va mostrar-se, doncs, més afectuós que mai amb ell fins a l’extrem que Maximilien va estar a punt dues o tres vegades de dir-l’hi tot. Però va recordar la promesa formal feta a Valentine, i el secret va continuar al fons del seu cor.

El jove va rellegir vint vegades al llarg del dia la carta de Valentine. Era la primera vegada que ella li escrivia, i en quin moment! Cada cop que rellegia la carta, Maximilien es renovava a si mateix el jurament de fer feliç la jove. En efecte, quina autoritat agafa una noia que pren una decisió tan valenta, quina lleialtat mereix de part d’aquell a qui ho sacrifica tot! Ella ha de constituir per al seu amant el primer i més digne objecte de culte; és la reina i la dona alhora, i no n’hi ha prou amb una ànima per donar-li les gràcies i estimar-la.

Morrel pensava amb una agitació indicible en el moment que Valentine arribaria dient:

—Ja sóc aquí, Maximilien; agafi’m.

El jove havia organitzat la fugida. Enmig de l’alfals del clos, hi havia dues escales amagades; un cabriolé, que havia de conduir el mateix Maximilien, esperava; ni criats ni llum; a la primera cantonada, encendrien llanternes per evitar, per un excés de precaucions, caure en mans de la policia.

De tant en tant, un calfred recorria Morrel. Pensava en el moment que, des del cim de la paret, protegiria el descens de Valentine i sentiria, tremolosa i abandonada entre els seus braços, aquella de qui, fins aleshores, només havia premut la mà i besat la punta d’un dit.

Quan va arribar, però, la tarda, quan Morrel va veure que s’acostava l’hora, va experimentar la necessitat de trobar-se sol. La sang li bullia; una pregunta qualsevol, la simple veu d’un amic, l’haurien irritat. Va tancar-se a casa, va provar de llegir, però la mirada lliscava sobre les pàgines sense entendre res, i va acabar llançant el llibre per tornar a pensar en el pla, les escales i el clos.

Finalment, l’hora va acostar-se.

Mai un home molt enamorat no ha deixat que els rellotges recorrin el seu camí en pau. Morrel va turmentar tant els seus que van acabar assenyalant dos quarts de nou a les sis. Llavors va dir-se que ja era hora de sortir; en efecte, no havien de signar el contracte fins les nou, però, segons totes les probabilitats, Valentina no esperaria aquella signatura inútil. En conseqüència, Morrel, després d’haver sortit del carrer Meslay a dos quarts de nou del seu rellotge, va entrar al clos quan encara tocaven les vuit a Saint-Philippe-du-Roule.

Va ocultar el cavall i el cabriolé darrere un casalot en ruïnes on ell tenia el costum d’amagar-se.

Va anar-se fent de nit, els fullatges del jardí van convertir-se en grans tofes d’un negre opac.

Aleshores Morrel va sortir de l’amagatall i, amb el cor palpitant, va anar a guaitar pel forat del reixat: encara no hi havia ningú.

Van tocar dos quarts de vuit.

Va escolar-se mitja hora. Morrel es passejava amunt i avall; després, a intervals cada cop més curts, anava a collar l’ull als taulons. El jardí s’enfosquia cada cop més i Morrel buscava en va el vestit blanc enmig de la foscor, parava inútilment l’orella per sentir soroll de passes.

L’edifici, visible a través del fullatge, continuava obscur, sense cap dels senyals d’una casa que s’obre per a un esdeveniment tan important com la signatura d’un contracte de matrimoni.

Morrel va consultar el seu rellotge, que assenyalava tres quarts de deu. Al mateix temps, però, el mateix rellotge que el jove ja havia sentit dues o tres vegades, va rectificar l’error del de Morrel tocant dos quarts.

Ja passava més de mitja hora de la que la mateixa Valentine havia fixat: havia dit a les nou, més aviat abans que després.

Va ser el moment més terrible per al cor del jove, sobre el qual cada segon queia com un cop de martell.

El més feble soroll del fullatge, el rumor més lleu del vent li feien parar l’orella i li cobrien el front de suor; aleshores, tremolós, afermava l’escala i, per no perdre temps, posava el peu al primer esglaó.

Enmig d’aquestes alternatives de temor i d’esperança, enmig d’aquestes expansions i encongiments del cor, al campanar de l’església van tocar les deu.

—Oh! —va murmurar Maximilien amb terror—. És impossible que la signatura d’un contracte duri tant, tret que hi hagi hagut esdeveniments imprevistos. He sospesat totes les oportunitats, he calculat el temps que duren aquestes formalitats. Ha passat alguna cosa.

I aleshores, o bé es passejava agitadament per davant del reixat o recolzava el front ardent sobre el ferro glaçat. ¿Valentine s’havia desmaiat després del contracte o l’havien agafat quan fugia? Eren les dues úniques hipòtesis a les quals podia aferrar-se, totes dues desesperants.

Va agafar-se a la idea que, a Valentine, li havien fallat les forces quan fugia i que havia caigut desmaiada al mig d’algun caminal.

—Oh, si és així, la perdré —va exclamar, enfilant-se al capdamunt de l’escala—, i per culpa meva!

El dimoni que li havia inspirat aquest pensament no va abandonar-lo i va continuar insistint-li a l’orella amb la persistència que fa que certs dubtes, al cap d’un instant i per la força del raonament, esdevinguin conviccions. Els seus ulls, que intentaven travessar la foscor cada cop més densa, creien veure una forma jacent sota l’obscura avinguda; Morrel va arriscar-se a cridar, i va semblar-li que el vent li tornava un gemec inarticulat.

Finalment, van tocar dos quarts. Era impossible dominar-se més estona, tot era suposable. A Maximilien, els polsos li bategaven amb violència, els ulls se li enterbolien. Va escalar la paret i va saltar a l’altra banda.

Era a casa de Villefort, acabava d’entrar-hi amb escalament: va pensar en les conseqüències que podia tenir una acció semblant, però no havia arribat en aquell punt per recular ara.

Va arrambar-se una estona a la paret abans de travessar l’avinguda amb un salt i ficar-se en un massís.

En un moment, va arribar a l’altre extrem. Des d’allí, veia la casa.

Aleshores va confirmar el que ja havia sospitat quan intentava esmunyir la mirada entre els arbres: en lloc dels llums que es pensava que veuria brillar a cada finestra, com és natural els dies de cerimònia, només va veure la massa gris de l’edifici, i encara velada per una gran cortina d’ombra, projectada per un núvol immens que tapava la lluna.

Una llum apareixia de tant en tant, com extraviada, i passava per davant de tres finestres del primer pis, les de l’apartament de la senyora de Saint-Méran.

Una altra llum es mantenia immòbil darrere unes cortines vermelles, les del dormitori de la senyora de Villefort.

Morrel va endevinar tot això. Per seguir Valentine amb el pensament cada instant del dia, s’havia fet explicar tantes i tantes vegades el pla de la casa que la coneixia sense haver-hi entrat mai.

L’obscuritat i aquell silenci van espantar més el jove que no pas l’absència de Valentine.

Esmaperdut, embogit pel dolor, decidit a arriscar-ho tot per tornar a veure Valentine i confirmar la desgràcia que pressentia, fos quina fos, Morrel va arribar al límit del massís i es disposava a travessar tan de pressa com pogués el parterre, completament descobert, quan va arribar-li, portat pel vent, el so d’una veu encara allunyada.

En sentir-lo, va recular una passa. Gairebé havia sortit del fullatge, però va enfonsar-s’hi de nou completament i va quedar-se immòbil i mut, amagat a la fosca.

Havia pres una decisió: si era Valentine i anava sola, l’avisaria amb una paraula quan passés; si anava acompanyada, almenys la veuria i s’asseguraria que no li havia passat cap desgràcia; si era gent desconeguda, captaria alguns mots de la conversa i arribaria a entendre aquell misteri, incomprensible fins aleshores.

Aleshores la lluna havia sortir del núvol que l’ocultava i Morrel va veure aparèixer Villefort a l’escalinata de l’entrada, seguit d’un home vestit de negre. Van baixar els esglaons i van dirigir-se al massís. Encara no havien recorregut quatre passes, quan Morrel va adonar-se que l’home vestit de negre era el doctor d’Avrigny.

En veure’ls venir, el jove va anar reculant maquinalment fins que va ensopegar amb el tronc d’un sicòmor que ocupava el centre d’un massís i es va veure obligat a aturar-se.

La sorra va deixar de cruixir aviat sota les passes dels dos passejants.

—Ah, estimat doctor —va dir el procurador del rei—, el cel es posa decididament en contra de la nostra família! Quina mort tan horrible, quin llamp! No intenti consolar-me, no hi ha consol per a una desgràcia semblant, la ferida és massa dolorosa i profunda! Morta, morta!

Una suor freda va glaçar el front del jove i va fer-li petar les dents ¿Qui havia mort, doncs, en aquella casa que el mateix Villefort declarava maleïda?

—Benvolgut senyor de Villefort —va respondre el metge en un to que va redoblar el terror del jove—, no l’he portat aquí per consolar-lo sinó tot el contrari.

—¿Què vol dir? —va preguntar el procurador del rei, espantat.

—Vull dir que, darrere la desgràcia que acaba de passar, n’hi ha una altra potser encara més greu.

—Oh, Déu meu! —va dir Villefort, ajuntant les mans—, ¿què més ha de dir-me?

—¿Estem completament sols, amic meu?

—Sí, sí, completament sols. ¿Què signifiquen, però, aquestes precaucions?

—Signifiquen que he de fer-li una confidència terrible —va dir el doctor—. Seiem.

Més que no pas seure, Villefort va desplomar-se en un banc. El doctor va quedar-se dret i va posar-li una mà a l’espatlla.

Morrel, glaçat de terror, s’agafava el front amb una mà i amb l’altra es premia el cor, del qual temia que els altres sentissin els batecs.

«Morta —es repetia amb la veu del cor—, morta!».

I sentia que ell mateix es moria.

—Parli, doctor, l’escolto —digué Villefort—, pegui, estic preparat per a tot.

—La senyora de Saint-Méran era, sens dubte, una dona gran, però gaudia d’una salut excel·lent.

Morrel va respirar per primera vegada des de feia deu minuts.

—La pena l’ha matat —digué Villefort—, sí, la pena, doctor! Acostumada a viure durant quaranta anys al costat del marquès…!

—No es tracta de la pena, benvolgut Villefort —va replicar el doctor—. La pena pot matar encara que els casos siguin rars, però no ho fa en un dia, ni en una hora, ni en deu minuts.

Villefort no va respondre, només va aixecar el cap, que fins aleshores havia mantingut ajupit, i va mirar amb ulls d’espant el doctor.

—¿Ha estat allí durant l’agonia? —va preguntar el senyor d’Avrigny.

—Sens dubte —va respondre el procurador del rei—, vostè m’ha dit en veu baixa que no m’allunyés.

—¿Ha observat els símptomes del mal al qual la senyora de Saint-Méran ha sucumbit?

—Certament, la senyora de Saint-Méran ha patit tres atacs successius amb intervals de pocs minuts, cada cop més seguits i més ràpids. Quan vostè ha arribat, feia pocs minuts que la malalta panteixava; havia tingut una crisi que jo he pres per un simple atac de nervis, però no he començat a espantar-me de veritat fins que no l’he vist incorporar-se al llit, amb els membres i el coll tensos. Aleshores, per la cara que vostè feia, m’he adonat que la cosa era més greu que no em pensava. Passada la crisi, he buscat els ulls de vostè, però no els he trobat: li estava prenent el pols a la malalta, contant-ne les pulsacions; quan ha tingut lloc el segon atac, vostè no s’havia girat encara cap a mi. La segona crisi ha estat més terrible que la primera: s’han repetit els mateixos moviments nerviosos, la boca s’ha contret i ha esdevingut de color violeta.

»A la tercera, ha expirat.

»Al final de la primera, jo ja havia identificat el tètan; vostè m’ho ha confirmat».

—Sí, davant de tothom —va replicar el doctor—, però ara estem sols.

—¿Què va a dir-me. Déu meu?

—Que els símptomes del tètan i els d’emmetzinament per matèries vegetals són absolutament els mateixos.

El senyor de Villefort va aixecar-se; després d’un instant d’immobilitat i silenci, va desplomar-se de nou al banc.

—Oh, Déu meu, doctor! —va exclamar—. ¿S’adona del que em diu?

Morrel no sabia si somiava o estava despert.

—Escolti —va respondre el doctor—, conec la importància de la meva declaració i el caràcter de l’home al qual la faig.

—¿Parla al magistrat o a l’amic? —va preguntar Villefort.

—A l’amic, només a l’amic en aquest moment. Els símptomes del tètan i els de l’enverinament amb substàncies vegetals són tan idèntics, que, si havia de signar el que dic, vacil·laria. Ara bé, li repeteixo que no parlo al magistrat sinó a l’amic. Doncs, bé, a l’amic, li dic: durant els tres quarts d’hora que ha durat, he estudiat l’agonia, les convulsions i la mort de la senyora de Saint-Méran, i no solament estic convençut que l’han enverinada, també m’atreviria a dir, sí, m’atreviria, quin verí han utilitzat.

—Senyor, senyor!

—Tot lliga, miri: somnolència interrompuda per crisis nervioses, sobre-excitació del cervell, torpor dels centres. La senyora de Saint-Méran ha sucumbit a una forta dosi de brucina o d’estricnina, que li han administrat per atzar, sens dubte, o potser per error.

Villefort va agafar les mans del doctor.

—Oh, és impossible! —va exclamar—. Estic somiant, Déu meu! Resulta espantós sentir dir unes coses semblants a una persona com vostè! En nom del cel, l’hi suplico, benvolgut doctor, digui’m que pot equivocar-se.

—Sens dubte que puc, però…

—¿Però?…

—Però no ho crec.

—Doctor, tingui pietat de mi. D’uns dies ençà, em passen tantes coses inaudites que penso que em tornaré boig.

—¿Algú, tret de mi, ha vist la senyora de Saint-Méran?

—Ningú.

—¿Han enviat a buscar a la farmàcia alguna recepta que jo no hagi vist?

—Cap ni una.

—¿La senyora de Saint-Méran tenia enemics?

—No li’n conec cap.

—¿Algú tenia interès en la seva mort?

—No, Déu meu, no! La meva filla és l’única hereva, l’única… Oh! Si se m’acudís una cosa així, m’apunyalaria per castigar el meu cor per haver pogut abrigar un sol instant un pensament semblant.

—Oh! —va exclamar ara el senyor d’Avrigny—. Déu em guard d’acusar ningú! Només parlo d’un accident, entengui’m, d’un error. Ara bé, accident o error, el fet em parla en veu baixa a la consciència i vol que aquesta li parli en veu alta, a vostè. Informi-se’n.

—¿Amb qui? ¿Com? ¿De què?

—A veure, ¿no s’hauria pogut equivocar el vell Barrois, donant a la senyora de Saint-Méran alguna poció preparada per al seu amo?

—¿Per al meu pare?

—Sí.

—¿Com pot ser, però, que una poció preparada per al senyor Noirtier enverini la senyora de Saint-Méran?

—D’una manera ben simple: sap que, en certes malalties, els verins esdevenen remeis. La paràlisi n’és una. Fa cosa de tres mesos, per exemple, després d’haver utilitzat tots els mitjans possibles perquè el senyor Noirtier recobrés el moviment i la paraula, vaig decidir intentar una última prova. Fa tres mesos que el tracto amb brucina, i, a l’última poció que vaig fer-li preparar, n’hi entraven sis centigrams. Amb sis centigrams, que no tenen efecte sobre els òrgans paralitzats del senyor Noirtier, que, d’altra banda, s’hi ha acostumat en dosis successives, n’hi ha prou en canvi per matar una altra persona.

—Benvolgut doctor, no hi ha cap comunicació entre l’apartament del senyor Noirtier i el de la senyora de Saint-Méran, i Barrois no entrava al de la meva sogra. En fi, doctor, encara que el considero l’home més hàbil i sobretot el més conscienciós del món, encara que, en totes les circumstàncies, la seva paraula sigui per a mi una torxa que em guia igual que la llum del sol, doncs, bé, li diré que, malgrat aquesta convicció, necessito recolzar-me en l’axioma que diu errare humanum est[113].

—Escolti, Villefort —digué el metge—, ¿hi ha algun col·lega meu en qui vostè confiï més que en mi?

—¿Per què m’ho pregunta? ¿On vol anar a parar?

—Cridi’l, jo li diré el que he vist, el que he observat, farem l’autòpsia.

—¿I trobaran restes del verí?

—No, no he dit això, però constatarem l’exasperació del sistema nerviós, identificarem l’asfíxia patent, incontestable, i li direm, benvolgut Villefort, si la cosa ha succeït per negligència, que vigili els seus criats, o, si ha estat per odi, que vagi amb compte amb els seus enemics.

—Oh, Déu meu! ¿Què m’està proposant, d’Avrigny? —va respondre Villefort, abaltit—. Així que una altra persona compartirà el secret, esdevindrà necessària una investigació, i una investigació a casa meva és impossible! Tanmateix —va continuar el procurador del rei, refent-se i mirant el doctor amb inquietud—, si ho vol, si ho exigeix absolutament, ho faré. Sí, potser he de tirar endavant aquest assumpte; la meva condició m’ho mana. Ja em veu, però, amarat de tristesa per endavant. Provocar un escàndol a casa meva després de tant de dolor! Oh, la meva dona i la meva filla moriran a causa d’això! Quant a mi, doctor, ja sap que un home no arriba a la meva posició, ni es procurador del rei durant vint-i-cinc anys sense haver-se fet una bona colla d’enemics; els meus són nombrosos. La revelació d’aquest afer serà per a ells un triomf que els farà saltar d’alegria; a mi, em cobrirà de vergonya. Doctor, perdoni’m aquestes idees mundanes. Si vostè fos un sacerdot, no gosaria dir-li això, però és un home i coneix els homes. ¿Doctor, doctor, vostè no m’ha dit res, oi?

—Benvolgut senyor de Villefort —va respondre el metge, trasbalsat—, el meu primer deure és la humanitat. Jo hauria salvat la senyora de Saint-Méran si la ciència hagués tingut el poder de fer-ho, però ella ja és morta i jo em dec als vius. Enterrem en el més profund dels nostres cors aquest terrible secret. Si algú se n’adona, jo permetré que el meu silenci sigui imputat a la meva ignorància. Tanmateix, senyor, investigui, no deixi de fer-ho activament perquè això potser no s’aturarà aquí… I quan trobi el culpable, si el troba, seré jo qui li dirà: vostè és magistrat, faci el que vulgui!

—Oh, gràcies, gràcies, doctor! —va dir Villefort amb una alegria indicible—. Mai no he tingut un amic com vostè!

I, com si li fes por que el doctor d’Avrigny se’n tornés enrere, va aixecar-se i va emportar-se’l cap a la casa.

Van allunyar-se.

Com si necessités respirar, Morrel va treure el cap de la mata, i la lluna va il·luminar-li la cara, tan pàl·lida que se l’hauria pogut prendre per un fantasma.

—Déu em protegeix d’una manera manifesta, però terrible! —digué—. ¿Resistirà, però, tant de dolor la meva pobra Valentine?

Mentre pronunciava aquestes paraules, mirava alternativament la finestra de les cortines vermelles i les tres de cortines blanques.

La llum havia desaparegut gairebé totalment de la de les cortines vermelles. Sens dubte, la senyora de Villefort acabava d’apagar la seva làmpada, i només la xinxeta enviava el seu reflex als vidres.

A l’extrem de l’edifici, en canvi, va veure obrir-se una de les tres finestres amb cortines blanques. Una espelma situada sobre la xemeneia va projectar a l’exterior uns raigs de pàl·lida llum, i una ombra va sortir a recolzar-se un moment al balcó.

Morrel va estremir-se: li semblava haver sentit un sanglot.

No era sorprenent que aquell esperit, habitualment tan fort i valent, trasbalsat per les més fortes de les passions humanes, l’amor i la por, s’hagués afeblit fins al punt de patir al·lucinacions supersticioses.

Malgrat que era impossible, amagat com es trobava, que els ulls de Valentine el distingissin, es va creure cridat per l’ombra del balcó: la seva ment trasbalsada l’hi deia; el cor ardent l’hi repetia. El doble error esdevenia una realitat irresistible, i, arrossegat per un dels incomprensibles impulsos de la joventut, va saltar fora de l’amagatall i, amb dues gambades, arriscant-se que el veiessin, arriscant-se a espantar Valentine, arriscant-se a provocar l’alarma amb un crit involuntari de la noia, va travessar el parterre, que la lluna convertia en un ample llac blanc, va arribar a la fila de testos amb tarongers davant la casa, va pujar ràpidament els esglaons de l’escalinata de l’entrada i va empènyer la porta, que va obrir-se sense resistència.

Valentine no l’havia vist. Mirava el firmament, seguia amb els ulls un núvol de plata lliscant a l’atzur, que semblava una ombra pujant al cel: el seu esperit poètic i exaltat li deia que era l’ànima de l’àvia.

Mentrestant, Morrel havia travessat l’avantcambra i havia trobat la rampa de l’escala. Les catifes esteses sobre els esglaons esmorteïen les passes. D’altra banda, l’exaltació de Morrel havia arribat a un punt que ni la presència del mateix senyor de Villefort no l’hauria espantat. Ho havia decidit: si el procurador del rei apareixia davant seu, se li acostaria i l’hi confessaria tot, pregant-li que l’excusés i que aprovés l’amor que l’unia a la seva filla, i la seva filla a ell. S’havia tornat boig.

Afortunadament, no va veure ningú.

El que sabia per Valentine del pla interior de la casa va resultar-li útil aleshores. Va arribar sense problemes al capdamunt de 1 escala, i, quan un cop allí, s’orientava, un sanglot va indicar-li la direcció que havia de seguir. Va girar-se: una porta entreoberta deixava passar una mica de llum i el so de la veu gemegosa. Va empènyer el batent i va entrar.

Al fons d’una alcova, sota el llençol blanc que li cobria el cap i dibuixava la forma del cos, jeia la morta, encara més aterridora als ulls de Morrel d’ençà de la revelació del secret del qual l’atzar l’havia fet posseïdor.

Al costat del llit, agenollada, amb el cap enfonsat entre els coixins d’una gran poltrona, Valentine, tremolosa i agitada pels sanglots, allargava les mans juntes i rígides per sobre del cap.

Havia abandonat la finestra, que s’havia quedat oberta, i resava en veu alta en un to que hauria colpit el cor més insensible. Les paraules li sortien dels llavis d’una manera ràpida, incoherent, inintel·ligible a causa del dolor ardent que li oprimia la gola.

La lluna lliscant a través de les obertures de la persiana, feia empal·lidir la claror de l’espelma i emblavia amb tons fúnebres l’escena de desolació.

Morrel no va poder resistir l’espectacle. No era d’una pietat exemplar ni fàcil d’impressionar, però la imatge de Valentine patint, plorant, retorçant-se les mans davant seu, superava allò que era capaç de suportar en silenci. Va sospirar, va murmurar un nom, i el cap plorós, collat al vellut de la butaca, un cap de Magdalena del Correggio, va aixecar-se i es va girar en la seva direcció.

Valentine el va veure però no va manifestar sorpresa. No existeixen emocions intermèdies en un cor sacsejat per una desesperació suprema Morrel va allargar la mà a la seva amiga. Valentine, com a única excusa pel fet de no haver anat a trobar-lo, va assenyalar-li el cadàver jacent sota el sudari fúnebre i va reprendre el plor.

Ni l’un ni l’altre no gosaven parlar en aquella habitació, vacil·laven a trencar el silenci que la mort semblava imposar amb el dit als llavis, dreta en algun racó.

Finalment, Valentine va atrevir-se a fer-ho.

—¿Com és que es troba aquí, amic meu? Li diria, ai!, sigui benvingut si no hagués estat la mort qui li ha obert la porta d’aquesta casa.

—Valentine —digué Morrel amb veu tremolosa i ajuntant les mans—, era allí des de dos quarts de nou; no la veia venir, la inquietud s’ha apoderat de mi he saltat la tàpia, he entrat al jardí, i, aleshores, unes veus que parlaven del fatal accident…

—¿Quines veus? —va preguntar Valentine.

Morrel va estremir-se perquè va recordar la conversa del doctor i el senyor de Villefort, i, a través del sudari, creia veure els braços retorçats, el coll rígid i els llavis de color violeta.

—Les veus dels criats m’han informat de tot —digué.

—Venir, però, fins aquí, amic meu, és perdre’ns —digué Valentine sense espant i sense còlera.

—Perdoni’m —respongué Morrel en el mateix to—, vaig a retirar-me.

—No, el trobarien —digué Valentine—, quedi’s.

—¿I si ve algú?

La jove va moure el cap.

—No vindrà ningú —va respondre—, estigui tranquil. Vet aquí la nostra salvaguarda.

I va assenyalar la forma del cadàver marcada pel sudari.

—¿Què ha passat amb el senyor d’Épinay? Digui-m’ho, l’hi suplico —va dir Morrel.

—El senyor Franz ha arribat per signar el contracte al moment que la meva bona àvia expirava.

—Quina desgràcia! —va exclamar Morrel amb un sentiment d’alegria egoista perquè en realitat pensava que aquella mort retardava indefinidament la boda de Valentine.

—El que agreuja el meu dolor —va continuar la jove, com si aquest sentiment hagués de rebre un càstig en aquell mateix moment—, és que la pobra àvia, quan es moria, ha ordenat que el casament es fes com més aviat millor. També ella, Déu meu!, pensant-se que em protegia, actuava contra mi.

—Escolti! —va exclamar Morrel.

Els joves van guardar silenci.

Algú va obrir una porta, unes passes van fer cruixir el parquet del passadís i els esglaons de l’escala.

—És el meu pare que surt del seu despatx —digué Valentine.

—I que acompanya el doctor a la porta —va afegir Morrel.

—¿Com sap que és el doctor? —va preguntar Valentine, sorpresa.

—M’ho imagino —respongué Morrel.

Valentine va mirar-lo.

Mentrestant, van sentir tancar-se la porta del carrer. El senyor de Villefort també va tancar amb clau la del jardí i després va tirar escales amunt.

Quan va arribar a l’avantcambra, va aturar-se un instant com dubtant si havia de tornar a la seva habitació o a la de la senyora de Saint-Méran. Morrel va amagar-se ràpidament darrere una portella. Valentine no va fer ni un moviment, semblava que un dolor suprem la situava per sobre dels temors ordinaris.

El senyor de Villefort va anar-se’n a la seva habitació.

—Ara —li digué Valentine—, vostè no pot sortir ni per la porta del carrer ni per la del jardí.

Morrel va mirar la jove amb sorpresa.

—Ara, només hi ha una sortida possible i segura, la de les habitacions de l’avi.

Va aixecar-se.

—Vingui.

—¿A on? —va preguntar Maximilien.

—A l’habitació del meu avi.

—¿Jo, a la cambra del senyor Noirtier?

—Sí.

—¿Ho diu de debò?

—Sí, fa molt de temps que ho penso. No tinc sinó aquest amic al món, i vostè i jo el necessitem… Vingui.

—Vagi amb compte, Valentine —digué Morrel, dubtant a fer el que li ordenava la jove—, vagi amb compte. La bena m’ha caigut dels ulls, venint cap aquí he comès una bogeria. ¿Vol dir que vostè no és a punt de cometre’n una altra?

—No —va respondre—, i només tinc un escrúpol: deixar sol el cadàver de la pobra àvia, que m’he encarregat de vetllar.

—Valentine —digué Morrel—, la mort és sagrada per ella mateixa.

—Sí —va respondre la noia—; d’altra banda, l’absència serà curta, vingui.

Valentine va travessar el passadís i va baixar per una petita escala que conduïa a les habitacions de Noirtier. Morrel va seguir-la de puntetes. Quan van arribar al replà de l’apartament, van trobar-hi el vell criat.

—Barrois —li digué Valentine—, tanqui la porta i no deixi entrar ningú.

Va passar la primera.

Noirtier, encara assegut a la seva butaca, atent al més mínim soroll, informat pel vell servidor de tot el que passava, llançava mirades àvides a la porta de l’habitació. Quan va veure Valentine, els ulls se li van il·luminar.

En la manera de caminar i en l’actitud de la noia, hi havia alguna cosa greu i solemne que va xocar al vell. Els seus ulls van passar de brillants a interrogadors.

—Avi estimat —va dir ràpidament—, escolta’m bé: ¿saps que fa una hora que l’àvia Saint-Méran és morta i que, ara, tret de tu, ja no em queda ningú que m’estimi en aquest món?

Una expressió de tendresa infinita va reflectir-se als ulls del vell.

—¿És, doncs, només a tu que he de confiar les meves penes i les meves esperances?

El paralític va fer que sí.

Valentine va agafar la mà de Maximilien.

—Aleshores —digué—, mira bé aquest senyor.

El vell va fixar en Morrel uns ulls escrutadors i una mica sorpresos.

—És el senyor Maximilien Morrel —digué Valentine—, el fill d’aquell honest comerciant de Marsella del qual, sens dubte, vas sentir a parlar.

—Sí —va fer el vell.

—Un nom irreprotxable, que Maximilien està convertint en gloriós, perquè, als trenta anys, és capità d’espahís i oficial de la Legió d’Honor.

El vell va indicar que se’n recordava.

—Doncs, bé, avi estimat —digué Valentine, agenollant-se davant l’ancià i assenyalant Maximilien amb una mà—, l’estimo i només seré seva! Si m’obliguen a casar-me amb un altre, em deixaré morir o em mataré.

Els ulls del paralític expressaven tot un món de pensaments tumultuosos.

—¿T’agrada el senyor Maximilien Morrel, oi, avi estimat? —va preguntar la noia.

—Sí —va fer el vell, immòbil.

—¿I pots protegir-nos, a nosaltres, que també som els teus fills, contra la voluntat del meu pare?

Noirtier va fixar la seva mirada intel·ligent en Morrel, com dient-li:

—Depèn.

Maximilien ho va comprendre.

—Senyoreta —digué—, ha de complir un deure sagrat a l’habitació de l’àvia. ¿Vol permetre’m tenir l’honor de parlar un instant amb el senyor Noirtier?

—Sí, sí, és això —va fer la mirada del vell.

Després va mirar Valentine amb inquietud.

—¿Vols dir com s’ho farà per entendre’t, avi?

—Sí.

—Oh, tranquil! Hem parlat tan sovint de tu que sap perfectament com ha de fer-ho.

Després va girar-se cap a Maximilien amb un adorable somriure, encara que velat per una profunda tristesa.

—Ell sap tot el que jo sé —va dir.

Valentine va aixecar-se, va acostar un seient per a Morrel, va recomanar Barrois que no deixés entrar ningú i, després de besar amb tendresa l’avi i dir adéu tristament a Morrel, va anar-se’n.

Aleshores Morrel, per demostrar a Noirtier que gaudia de la confiança de Valentine i en coneixia tots els secrets, va agafar el diccionari, la ploma i el paper, i va posar-ho tot a sobre d’una taula on hi havia un llum.

—Primer de tot —digué Maximilien—, permeti’m que li expliqui qui sóc, com estimo la senyoreta Valentine i quins són els meus projectes pel que fa a ella.

—Escolto —va fer Noirtier.

Era un espectacle força imposant el de l’ancià, aparentment un fardell inútil, que s’havia convertit en l’únic protector, l’únic suport, l’únic jutge dels dos enamorats, joves, bells i forts, que tot just entraven a la vida.

La seva cara, d’una noblesa i d’una austeritat notables, imposava a Morrel, que va començar tremolant el seu relat.

Aleshores va contar com havia conegut Valentine, com se n’havia enamorat, i com ella, en el seu aïllament i la seva desgràcia, havia acollit l’oferiment de la seva devoció. Va explicar-li el seu origen, la seva posició i la seva fortuna, i, més d’una vegada, quan interrogava la mirada del paralític, aquests li responia:

—Està bé, continuï.

—Ara —digué Morrel, en acabar la primera part del relat—, senyor, que ja li he explicat el meu amor i les meves esperances, ¿he de parlar-li dels meus projectes?

—Sí —va fer el vell.

—Bé, això és el que hem decidit.

Aleshores va contar-l’hi tot: que un cabriolé els esperava al clos, que pensava emportar-se Valentine, dur-la a casa de la seva germana, casar-s’hi i esperar respectuosament el perdó del senyor de Villefort.

—No —va fer Noirtier.

—¿No? —va preguntar Morrel—. ¿No és així com cal fer les coses?

—No.

—¿El projecte no compta, doncs, amb la seva aprovació?

—No.

—Bé, hi ha una altra manera —digué Morrel.

La mirada interrogant del vell va preguntar quina.

—Aniré a trobar el senyor Franz d’Épinay —va continuar Morrel—, i m’alegro de poder-li dir això en absència de la senyoreta de Villefort, i em comportaré amb ell d’una manera que l’obligarà a actuar com un cavaller.

La mirada de Noirtier continuava preguntant.

—¿Què faré?

—Sí.

—Això. Aniré a trobar-lo, com li deia, i li contaré els lligams que m’uneixen amb la senyoreta Valentine. Si és un home delicat, ho demostrarà renunciant per decisió pròpia a la mà de la seva promesa, i s’assegurarà així la meva amistat i la meva devoció fins a la mort; si refusa, bé per interès, bé perquè un orgull ridícul el faci persistir, després de demostrar-li que seria una imposició per a la meva dona, que Valentine m’estima i no pot estimar ningú més, el desafiaré concedint-li tots els avantatges, i el mataré o em matarà. Si el mato, no es casarà amb Valentine; si em mata, estaré segur que Valentine no s’hi casarà.

Noirtier observava amb un plaer indicible aquell rostre noble i sincer on es reflectien tots els sentiments que la llengua del jove expressava, incorporant a l’expressió d’un rostre atractiu tot allò que el color afegeix a un dibuix sòlid i autèntic.

Tanmateix, quan Morrel va acabar de parlar, Noirtier va tancar els ulls diverses vegades, la seva manera, com sabem, de dir que no.

—¿No? —va fer Morrel—. ¿Desaprova aquest segon projecte com ha desaprovat el primer?

—Sí, el desaprovo —va fer el vell.

—¿Què podem fer aleshores, senyor? —va preguntar Morrel—. Les últimes paraules de la senyora de Saint-Méran han estat per demanar que el casament de la seva néta no es retardés. ¿He de deixar que això passi?

Noirtier va quedar-se immòbil.

—Sí, ja ho entenc —digué Morrel—, he d’esperar.

—Sí.

—Però qualsevol retard ens perdrà, senyor —va replicar el jove—. Sola, Valentine no té força i el seu pare l’obligarà a obeir com si fos una criatura. He entrat aquí miraculosament per saber què passa, he estat admès miraculosament per vostè i no puc esperar raonablement que cops de sort com aquests es repeteixin. Cregui’m, i perdoni aquesta vanitat a la meva joventut, només les dues opcions que jo li proposo són les bones. Digui’m quina prefereix: ¿autoritza la senyoreta Valentine a confiar-se al meu honor?

—No.

—¿Prefereix que vagi a trobar el senyor d’Épinay?

—No.

—¿Però, Déu meu, d’on ens vindrà l’auxili que esperem del cel?

El vell va somriure amb els ulls com acostumava a fer quan li parlaven del cel. El vell jacobí continuava sent una mica ateu.

—¿De l’atzar?

—No.

—¿De vostè?

—Sí.

—¿De vostè?

—Sí —va repetir el vell.

—¿Comprèn prou bé el que li pregunto, senyor? Perdoni la insistència, però la meva vida depèn de la resposta: ¿la salvació ens vindrà de vostè? —Sí.

—¿N’està segur?

—Sí.

—¿En respon?

—Sí.

La mirada que transmetia aquesta afirmació era tan ferma que resultava impossible dubtar-ne, si no del poder, almenys de la voluntat.

—Oh, gràcies, senyor, cent vegades gràcies! ¿Com podrà, però, fora que es produeixi un miracle del Senyor que li torni la paraula, el gest i el moviment, com podrà, dic, encadenat en aquesta cadira, immòbil i mut, oposar-se al casament?

Un somriure, estrany en els ulls d’aquell rostre immòbil, va il·luminar la cara de l’ancià.

—¿Per tant he d’esperar?

—Sí.

—¿I el contracte?

Va reaparèixer el mateix somriure.

—¿Vol dir-me que no el signaran?

—Sí —digué Noirtier.

—Així ni solament signaran el contracte! —va exclamar Morrel—. Oh, senyor, perdoni’m, però és permès de dubtar davant l’anunci d’una gran felicitat: ¿no signaran el contracte?

—No —digué el paralític.

I Malgrat aquesta seguretat, Morrel vacil·lava, no s’ho acabava de creure. La promesa d’un vell impotent era tan estranya, que, en lloc de provenir de la força de voluntat, podia emanar d’un afebliment dels òrgans. ¿No és natural que l’insensat que ignora la pròpia follia pretengui realitzar coses per sobre del seu poder? El dèbil parla dels fardells que aixeca; el tímid, dels gegants amb els quals s’enfronta; el pobre, dels tresors que maneja; el camperol més humil, d’allò més orgullós, es considera Júpiter.

Sigui perquè Noirtier va comprendre la indecisió del jove o perquè no acabava de creure del tot en la docilitat que Morrel demostrava, va mirar-lo de fit a fit.

—¿Què vol, senyor? —va preguntar el jove—. ¿Que li renovi la promesa de no fer res?

La mirada de Noirtier va continuar fixa i ferma, com dient que no en tenia prou amb una promesa; després va passar de la cara de Morrel a la mà.

—¿Vol que ho juri, senyor? —va preguntar Maximilien.

—Sí —va fer el paralític amb la mateixa solemnitat—, ho vull.

Morrel va comprendre que el vell atribuïa una gran importància al jurament.

Va allargar la mà.

—Pel meu honor, li juro que esperaré la seva decisió abans d’actuar contra el senyor d’Épinay.

—Bé —va fer el vell amb els ulls.

—¿Ara, senyor —va preguntar Morrel—, m’ordena que em retiri?

—Sí.

—¿Sense tornar a veure la senyoreta Valentine?

—Sí.

Morrel va fer un gest per indicar que obeiria.

—¿Ara permetrà, senyor —va preguntar—, que el seu fill li faci un petó, com el que li ha fet, fa una estona, la seva filla?

L’expressió dels ulls de Noirtier no plantejava cap mena de dubte.

El jove va posar els llavis sobre el front del vell, al mateix punt on la jove hi havia posat els seus.

Després va saludar per segon cop i va sortir.

Al replà, va trobar el vell criat. Previngut per Valentine, esperava Morrel i va guiar-lo pels revolts d’un passadís fosc, que conduïa a una porteta que donava al jardí.

Des d’allí, va fer cap al reixat. Per les branques del boscatge, va grimpar al capdamunt de l’obstacle en un instant, Va baixar a l’altra banda per l’escala i va trobar-se al clos de l’alfals, on encara l’esperava el cabriolé.

Va pujar-hi. Trasbalsat per tantes emocions, però amb el cor més lliure, va tornar vora la mitjanit al carrer Meslay, va desplomar-se al llit i va dormir com enfonsat en una profunda embriaguesa.





LXXV


El panteó de la família Villefort

Dos dies més tard, una multitud considerable es trobava reunida vora les deu del matí a la porta de la casa del senyor de Villefort. Una llarga fila de carrosses endolades i vehicles particulars s’havia congregat al llarg del faubourg Saint-Honoré i del carrer de la Pepinière.

Entre els vehicles, n’hi havia un d’una forma singular i que semblava haver fet un llarg viatge. Era una espècie de furgó pintat de negre, un dels primers que s’havia presentat a la cita fúnebre.

La gent s’havia informat i s’havia assabentat que, per una estranya coincidència, el vehicle contenia el cos del senyor marquès de Saint-Méran, i que, els qui havien anat a un sol enterrament, seguirien dos cadàvers.

Hi havia una gernació. El senyor marquès de Saint-Méran, un dels dignataris més zelosos i més fidels de Lluïs XVIII i de Carles X, havia conservat un gran nombre d’amics, que, afegits a les persones a les quals les conveniències socials relacionaven amb el senyor de Villefort, formaven un grup considerable.

Les autoritats van ser avisades immediatament i es va aconseguir fer els dos enterraments alhora. Una segona carrossa, adornada amb la mateixa pompa mortuòria, va arribar a la porta de la casa del senyor de Villefort i van traslladar-hi el taüt transportat pel furgó de posta.

Els dos cossos havien de ser inhumats al cementiri del Père-Lachaise, on ja feia molt de temps que el senyor de Villefort havia fet construir el panteó destinat a sepultura de tota la família. Ja hi havien dipositat ei cos de la pobra Renée, amb qui el seu pare i la seva mare anaven a reunir-se després de deu anys de separació.

París, sempre tafaner, sempre emocionat per les pompes funerals, va veure passar amb religiós silenci l’esplèndid seguici que acompanyava a l’última morada dos dels noms de la vella aristocràcia, els més cèlebres pe seu esperit tradicional, la seguretat del seu comportament i l’obstinada devoció als principis.

En la mateixa carrossa de dol, Beauchamp, Albert i Château-Renaud parlaven d’aquella mort gairebé sobtada.

—Encara vaig veure la senyora de Saint-Méran l’any passat a Marsella —deia Château-Renaud—, quan jo tornava d’Algèria. Era una dona destinada a viure cent anys gràcies a una salut perfecta, una intel·ligència sempre present i una activitat sempre prodigiosa. ¿Quants anys tenia?

—Seixanta-sis —va respondre Albert—, si més no això m’ha dit Franz. Però no l’ha matat l’edat sinó la pena que va causar-li la mort del marquès; sembla que, d’ençà d’aquella defunció, que va trasbalsar-la violentament, no havia recobrat del tot la raó.

—¿Al capdavall, però, de què s’ha mort? —va preguntar Beauchamp.

—D’una congestió cerebral, sembla, o d’una apoplexia fulminant. ¿No és el mateix?

—Si fa no fa.

—D’apoplexia, costa de creure —digué Beauchamp—. La senyora de Saint-Méran, a qui també jo vaig veure un parell de cops en ma vida, era petita, prima i d’una constitució molt més nerviosa que sanguínia; les apoplexies produïdes per la pena en un cos de constitució semblant a la de la senyora de Saint-Méran són rares.

—En tot cas —digué Albert—, sigui quina sigui la malaltia o el metge que l’ha matat, vet aquí el senyor de Villefort, o més aviat la senyoreta Valentine, o més aviat encara el nostre amic Franz, en possessió d’una magnífica herència: vuitanta mil lliures de renda, crec.

—Una herència que gairebé es doblarà quan el vell jacobí de Noirtier es mori.

—Vet aquí un avi tenaç —digué Beauchamp—. Tenacem propositi virum[114]. Em sembla que va apostar amb la mort que enterraria tots els hereus. A fe meva, ho aconseguirà. És ben bé el vell membre de la Convenció del 93 que deia a Napoleó l’any 1814:

«Vostè baixa perquè el seu imperi és una tija jove fatigada pel creixement; prengui la república com a tutora, tornem amb una bona constitució als camps de batalla, i li prometo cinc-cents mil soldats, un altre Marengo i un segon Austerlitz. Les idees no moren, senyor, a vegades dormiten, però es desperten més fortes que abans».

Sembla que, per a ell —va dir Albert—, els homes són com les idees. Nomes m’inquieta una cosa: veure com Franz d’Épinay s’adaptarà a un avi que no pot separar-se de la néta. ¿On és, però, Franz?

—Al primer cotxe, amb el senyor de Villefort, que ja el considera de la família.

La conversa era més o menys semblant a cadascun dels carruatges que seguien el dol. Tothom se sorprenia per aquelles dues morts tan pròximes i ràpides, però ningú no sospitava el terrible secret que el senyor d’Avrigny havia revelat al de Villefort durant el seu passeig nocturn.

Aproximadament al cap d’una hora de marxa, van arribar a la porta del cementiri: el temps era suau, però fosc; en conseqüència bastant en harmonia amb la fúnebre cerimònia que anava a tenir lloc. Entre els grups que van dirigir-se al panteó familiar, Château-Renaud va reconèixer Morrel, que havia acudit sense companyia i amb cabriolé; anava sol, molt pàl·lid i silenciós, pel caminet vorejat de teixos.

—¿Vostè, aquí? —va preguntar-li Château-Renaud, agafant pel braç el capità—. ¿Coneix el senyor de Villefort? ¿Com és, doncs, que mai no l’he vist a casa seva?

—No conec el senyor de Villefort —va respondre Morrel—, coneixia la senyora de Saint-Méran.

Aleshores Albert va reunir-se amb ells acompanyat de Franz.

—L’indret no és el més adient per a una presentació, però no hi fa res, no som supersticiosos. Senyor Morrel, permeti’m que li presenti el senyor Franz d’Épinay, un excel·lent company de viatge amb el qual vaig voltar per Itàlia. Estimat Franz, aquest és Maximilien Morrel, un excel·lent amic que vaig fer durant la teva absència, el nom del qual sempre sentiràs en les meves converses quan hagi de parlar de valor, intel·ligència i amabilitat.

Morrel va tenir un moment d’indecisió. Va preguntar-se si no era una condemnable hipocresia aquella salutació gairebé amistosa, adreçada a l’home contra el qual lluitava sordament. Tanmateix, el seu jurament i la gravetat de les circumstàncies van tornar-li a la memòria: va esforçar-se a evitar que la cara reflectís els seus sentiments i, contenint-se, va saludar Franz.

—¿La senyoreta de Villefort està molt trista, oi? —va preguntar Debray a Franz.

—Sí, senyor —va respondre aquest—, la seva tristesa és indicible; al matí estava tan desfeta que amb prou feines l’he reconeguda.

Aquestes paraules tan simples en aparença van trencar el cor de Morrel. ¿Aquell home havia vist, doncs, Valentine, hi havia parlat?

Va ser llavors quan el jove i ardent oficial va necessitar tota la seva força per resistir el desig de violar el jurament.

Va agafar pel braç Château-Renaud i se’l va emportar ràpidament cap al panteó, davant el qual els empleats de pompes fúnebres acabaven de deixar els dos taüts.

—Una magnífica residència —va dir Beauchamp, fent una ullada al mausoleu—, palau d’estiu, palau d’hivern. Vostè hi descansarà quan li arribi l’hora, estimat d’Épinay, perquè aviat serà de la família. Jo, en la meva qualitat de filòsof, vull una caseta al camp, una torre allà lluny, sota els arbres, i no pas tanta pedra tallada sobre el meu pobre cos. Quan m’estigui morint, diré als qui m’envoltaran allò que Voltaire escrivia a Pirón, Eo rus[115], i tot s’haurà acabat… Au, valor, Franz, caram! La seva dona hereta.

—Realment, Beauchamp —digué Franz—, és insuportable. Els assumptes polítics li han fet agafar el costum de riure-se’n de tot, i els homes que els dirigeixen practiquen el de no creure en res. Però, en fi, Beauchamp, quan té l’honor de trobar homes comuns i la sort d’abandonar un instant la política, intenti recobrar el cor que es deixa junt amb el bastó al guarda-roba de la Cambra dels Diputats o de la dels Pars.

—¿Déu meu, què és la vida? —va fer Beauchamp—. Un alto a l’avantcambra de la mort.

—No puc suportar Beauchamp —va dir Albert i va retirar-se quatre passes enrere amb Franz, deixant que l’altre continués les seves dissertacions filosòfiques amb Debray.

El panteó del procurador del rei era un quadrat de pedra blanca d’uns vint peus d’altura; una separació interior dividia les famílies Saint-Méran i Villefort en dos compartiments, cadascun dels quals tenia la seva porta d’entrada.

No hi havia, com a les altres tombes, aquests innobles calaixos superposats, on una distribució estalviadora tanca els morts amb una inscripció que sembla una etiqueta; el que es distingia a continuació de la porta de bronze era un vestíbul sever i fosc, separat per una paret de la veritable tomba.

Al mig d’aquesta paret s’obrien les dues portes de les quals parlàvem fa un moment i que donaven a les sepultures Villefort i Saint-Méran.

Allí, el dolor podia manifestar-se en llibertat sense que els passejants enjogassats, que fan d’una visita al Père-Lachaise una excursió al camp o una cita d’amor, alteressin amb cançons, crits o corregudes, la muda contemplació o la pregària banyada de llàgrimes de l’habitant del panteó.

Van entrar els dos taüts al panteó de la dreta, el de la família Saint-Méran, i van col·locar-los sobre uns cavallets preparats prèviament, que ja esperaven la càrrega mortal. Només Villefort, Franz i alguns parents pròxims van entrar al santuari.

Com que les cerimònies religioses havien tingut lloc a la porta i no hi havia cap discurs per pronunciar, els assistents van dispersar-se immediatament: Château-Renaud, Albert i Morrel van anar-se’n per un cantó, Debray i Beauchamp per un altre.

Franz va quedar-se amb el senyor de Villefort. A la porta del cementiri, Morrel va aturar-se amb el primer pretext que se li va acudir, va veure sortir Franz i el procurador del rei en un cotxe de dol, i va considerar la conversa un mal presagi. Va tornar a París i, malgrat que va fer-ho amb el mateix vehicle que Château-Renaud i Albert, no va sentir ni una paraula del que deien els joves.

En efecte, quan Franz s’acomiadava del senyor de Villefort, aquest li digué:

—¿Quan el tornaré a veure, senyor baró?

—Quan vostè vulgui, senyor —li havia respost Franz.

—Com més aviat millor.

—Estic a les seves ordres, senyor. ¿Vol que tornem plegats?

—Si no li causa cap molèstia…

—Cap ni una.

Així fou com el futur sogre i el futur gendre van pujar al mateix vehicle, i com Morrel, en veure’ls passar, va concebre amb raó greus inquietuds.

Villefort i Franz van tornar al faubourg Saint-Honoré.

El procurador del rei, sense entrar a les habitacions de ningú, sense parlar ni amb la dona ni amb la filla, va fer passar el jove al despatx i va indicar-li una cadira.

—Senyor d’Épinay —li digué—, he de recordar-li, i potser el moment no és tan inoportú com pot semblar a primera vista, perquè l’obediència als morts és la primera ofrena que cal dipositar sobre el taüt, el desig que expressava abans d’ahir la senyora de Saint-Méran en el seu llit de mort: que el casament de Valentine no pateixi cap retard. Ja sap que els assumptes de la difunta es troben perfectament en regla, que el testament assegura a Valentine tota la fortuna dels Saint-Méran. El notari va ensenyar-me ahir les actes que permeten redactar d’una manera definitiva el contracte de matrimoni. Pot anar a veure’l de part meva perquè les hi comuniqui. El notari és el senyor Deschamps, plaça Beauvau, faubourg Saint-Honoré.

—Senyor —va respondre d’Épinay—, potser no és el moment adequat per a la senyoreta Valentine, enfonsada com es troba en el dolor, de pensar en un espòs; realment, temo…

—El desig més viu de Valentine serà complir les últimes voluntats de l’àvia —el va interrompre el senyor de Villefort—; per aquesta banda, no hi haurà cap obstacle, li’n responc.

—En aquest cas, senyor —va respondre Franz—, com que tampoc no n’hi haurà per la meva, pot fer el que més li convingui; vaig donar la meva paraula i la compliré no solament amb plaer sinó també amb el cor feliç.

—Aleshores —digué Villefort—, ja no ens atura res. Havíem de signar el contracte fa tres dies, ho trobarem, doncs, tot preparat: podem signar-lo avui mateix.

—¿I el dol? —va preguntar Franz, vacil·lant.

—Estigui tranquil, senyor —va replicar Villefort—, a casa meva, no descuidem mai les conveniències. La senyoreta de Villefort podrà retirar-se els tres mesos de rigor a les seves terres de Saint-Méran; dic les seves terres perquè aquella finca li pertany. Allí, d’aquí a vuit dies, si a vostè li sembla bé, sense enrenou, sense esplendor, sense fast, farem la boda civil. Que la néta es casés en aquelles terres era un desig de la senyora de Saint-Méran. Celebrat el casament, senyor, vostè pot tornar a París mentre la seva dona passa el temps de dol amb la madrastra.

—Com vostè vulgui, senyor —digué Franz.

—Aleshores prengui’s la molèstia d’esperar una mitja hora —digué el senyor de Villefort—. Valentine baixarà al saló. Enviaré a buscar el senyor Deschamps, llegirem i signarem immediatament el contracte. Aquest mateix vespre, la senyora de Villefort acompanyarà Valentine a les seves terres, on ens reunirem amb elles d’aquí a vuit dies.

—Només he de demanar-li una cosa, senyor —digué Franz.

—¿Quina?

—Vull que Albert de Morcerf i Raoul de Château-Renaud assisteixen a la signatura; vostè sap que són els meus testimonis.

—Amb mitja hora n’hi ha prou per avisar-los. ¿Vol anar vostè mateix a buscar-los, vol que hi enviem algú?

—Prefereixo anar-hi personalment, senyor.

—L’esperaré, doncs, d’aquí a mitja hora, baró. Valentine ja estarà preparada.

Franz va saludar el senyor de Villefort i se’n va anar.

Amb prou feines la porta va tancar-se darrere el jove, Villefort va fer dir a Valentine que havia de baixar al saló al cap de mitja hora perquè esperaven l’arribada del notari i dels testimonis del senyor d’Épinay.

La inesperada notícia va produir una gran sensació a la casa. La senyora de Villefort no s’ho volia creure i, a Valentine, li va caure a sobre com una bomba.

Va mirar al seu voltant com buscant algú a qui pogués demanar auxili.

Va voler anar a veure l’avi, però, a l’escala, va ensopegar el senyor de Villefort, que va agafar-la pel braç i va portar-la al saló.

A l’avantcambra, Valentine va trobar Barrois i va llançar una mirada desesperada al vell criat.

La senyora de Villefort va entrar al saló amb el petit Édouard un instant després que Valentine. Era evident que la dona havia participat de les penes de la família: estava pàl·lida i semblava horriblement cansada.

Va seure, va posar-se el petit Édouard a la falda i, de tant en tant, amb moviments gairebé convulsius, premia contra el pit la criatura, en la qual semblava concentrar-se tota la seva vida.

Aviat van sentir el soroll de dos carruatges que entraven al pati.

Un era el del notari, l’altre el de Franz i els seus amics.

Al cap d’un instant, tothom es trobava reunit al saló.

Valentine estava tan pàl·lida que les venes blaves de les temples eren clarament visibles al voltant dels seus ulls i al llarg de les galtes.

Franz no podia evitar una viva emoció.

Château-Renaud i Albert es miraven amb sorpresa; la cerimònia a la qual acabaven d’assistir no els havia semblat més trista que la que anava a començar.

La senyora de Villefort s’havia col·locat en penombra, darrere una cortina de vellut, i, com que s’inclinava constantment sobre el fill, era difícil llegir-li a la cara el que li passava al cor.

Com sempre, el senyor de Villefort es mantenia impassible.

El notari, després de col·locar el papers sobre la taula amb la meticulositat habitual de la gent de lleis, de seure a la seva butaca i de posar-se les ulleres, va dirigir-se a Franz.

—¿És vostè Franz de Quesnel, baró d’Épinay? —va preguntar-li malgrat que ho sabia perfectament.

—Sí, senyor —va respondre Franz.

El notari va inclinar-se.

—He de prevenir-lo de part del senyor de Villefort —li digué—, que el projectat casament de vostè amb la senyoreta de Villefort ha canviat les disposicions testamentàries del senyor Noirtier, que aliena completament la fortuna que havia de transmetre a la néta. Apressem-nos a afegir que, com que el testador només té dret a fer-ho amb una part de la fortuna —va continuar el notari—, havent-la alienat tota, el testament no resistirà una impugnació i serà declarat nul i sense validesa.

—Sí —va dir Villefort—, però ja previnc des d’ara mateix el senyor d’Épinay que, en vida meva, el testament del meu pare no serà mai impugnat, ja que la meva posició m’impedeix fins i tot l’ombra d’un escàndol.

—Senyor —digué Franz—, em molesta que s’hagi suscitat aquesta qüestió en presència de la senyoreta Valentine. Mai no m’he informat sobre la seva fortuna, que, per petita que sigui, serà encara més considerable que la meva. El que la meva família ha buscat en l’aliança amb el senyor de Villefort és la consideració; el que jo hi busco és la felicitat.

Valentine va fer un gest imperceptible d’agraïment mentre dues llàgrimes silencioses li lliscaven galtes avall.

—D’altra banda, senyor —digué Villefort, adreçant-se al futur gendre, tret d’aquesta pèrdua d’una part de les seves esperances, en aquest testament inesperat no hi ha res que hagi de ferir-lo personalment: s’explica per la feblesa d’esperit del senyor Noirtier. El que desplau al meu pare no és que la senyoreta de Villefort es casi amb vostè, sinó simplement que una unió amb qualsevol altra persona li hauria causat el mateix dolor. La vellesa és egoista, senyor, i la senyoreta de Villefort constituïa per al senyor Noirtier una companya fidel, un paper que mai no podrà fer la senyora baronessa d’Épinay. La desgraciada situació en la qual es troba el meu pare fa que li parlem rarament d’afers seriosos, que la feblesa de la seva ment no li permetria seguir, i estic completament convençut que, a hores d’ara, tot i conservant el record que la seva néta es casa, el senyor Noirtier ha oblidat fins i tot el nom de la persona que esdevindrà el seu nét.

Amb prou feines el senyor de Villefort acabava de pronunciar aquestes paraules, a les quals Franz responia amb una inclinació, la porta del saló va obrir-se i Barrois va aparèixer.

—Senyors —digué amb una veu estranyament ferma per a un criat que parla als amos en una circumstància tan solemne—, senyors, el senyor Noirtier de Villefort desitja parlar ara mateix amb el senyor Franz de Quesnel, baró d’Épinay.

També ell, com el notari, a fi que no hi pogués haver cap error pel que feia a la persona, donava tots els títols al promès.

Villefort es va estremir, la seva dona va deixar lliscar el fill de la falda i Valentine va aixecar-se, pàl·lida i muda com una estàtua.

Albert i Château-Renaud van intercanviar una mirada encara més sorpresa que la primera.

El notari va mirar Villefort.

—És impossible —va dir el procurador del rei—; d’altra banda, el senyor d’Épinay no pot abandonar el saló en aquest instant.

És precisament en aquest instant —va replicar Barrois amb la mateixa fermesa—, que el senyor Noirtier, el meu amo, vol parlar d’afers importants amb el senyor Franz d’Épinay.

—¿És que ara parla, el bon papà Noirtier? —va preguntar Édouard amb la seva impertinència habitual.

Tanmateix tothom estava tan preocupat i tan solemne era la situació, que la sortida no va provocar el somriure ni de la senyora de Villefort.

—Digui al senyor Noirtier que el que demana és impossible —va dir Villefort.

—Aleshores el senyor Noirtier avisa aquests senyors que es farà portar al saló —va replicar Barrois.

La sorpresa va arribar al súmmum.

Una mena de somriure va dibuixar-se a la cara de la senyora de Villefort. Valentine, com si ho fes contra la seva voluntat, va mirar al sostre per donar gràcies al cel.

—Valentine —digué el senyor de Villefort—, vagi a veure, si us plau, quina és aquesta nova fantasia del seu avi.

Valentine va fer unes quantes passes ràpides cap a la porta, però el senyor de Villefort va canviar d’opinió.

—Esperi —digué—, l’acompanyo.

—Perdoni, senyor —digué Franz aleshores—, em sembla que, com que el senyor Noirtier demana per mi, em correspon accedir al seu desig. D’altra banda, serà un plaer per a mi presentar-li els meus respectes, tenint en compte que encara no he tingut ocasió de sol·licitar aquest honor.

—Oh, Déu meu —digué Villefort amb una inquietud visible—, no es prengui aquesta molèstia.

—Disculpi’m, senyor —digué Franz en el to d’un home que ha pres una decisió. No vull desaprofitar l’ocasió de demostrar al senyor Noirtier que s’equivocaria concebent contra mi una repugnància que estic decidit a vèncer, sigui quina sigui, amb una devoció profunda.

I, sense deixar-se retenir més estona per Villefort, Franz va aixecar-se i va seguir Valentine, que ja baixava les escales amb l’alegria d’un nàufrag que troba una roca a la qual agafar-se.

El senyor de Villefort va seguir-los.

Château-Renaud i Morcerf van intercanviar una tercera mirada encara més sorpresa que les dues primeres.





LXXVI


L’acta

Noirtier esperava, vestit de negre i instal·lat a la seva butaca.

Quan les tres persones que esperava veure van entrar, va mirar cap a la porta, que el criat va tancar a l’instant.

—Vagi amb compte —digué Villefort en veu baixa a Valentine, que no podia ocultar la seva alegria—. Si el senyor Noirtier vol comunicar-nos coses que impedeixen el casament, li prohibeixo, a vostè, que l’entengui.

Valentine va ruboritzar-se, però no va dir res.

Villefort va acostar-se a Noirtier.

—Aquest és el senyor Franz d’Épinay —li digué—, vostè l’ha fet cridar i ell accedeix al seu desig. Sens dubte, fa temps que desitjàvem aquesta entrevista i m’encantarà que serveixi per demostrar-li fins a quin punt la seva oposició al casament de Valentine no tenia fonament.

Noirtier només va respondre amb una mirada que va fer que una esgarrifança recorregués les venes de Villefort.

Va fer un signe amb els ulls a Valentine perquè s’acostés.

En un instant, gràcies als mitjans que tenia el costum d’utilitzar en les converses amb l’avi, la jove va comprendre la paraula clau.

Aleshores va consultar la mirada del paralític, que va fixar-se en el calaix d’un petit moble col·locat entre dues finestres.

Va obrir-lo i va trobar-hi, en efecte, una clau.

Quan va agafar-la i el vell va indicar-li que era la que demanava, els ulls del paralític van dirigir-se a un vell secreter oblidat feia anys, on tothom es pensava que només hi havia paperassa inútil.

—¿He d’obrir el secreter? —va preguntar Valentine.

—Sí —va fer el vell.

—¿He d’obrir els calaixos?

—Sí.

—¿Els dels costats?

—No.

—¿El del mig?

—Sí.

Valentine va obrir-lo i va treure’n un lligall.

—¿És això el que vol, avi?

—No.

La jove va treure successivament tots els altres papers fins que no va quedar res al calaix.

—Ara, però, el calaix és buit —va dir.

Els ulls de Noirtier fitaven el diccionari.

—Sí, avi, ja el comprenc —digué la noia.

I va anomenar cadascuna de les lletres de l’alfabet. Noirtier va aturar-se a la S.

Valentine va obrir el diccionari i va buscar fins al mot secret.

—Ah, hi ha un secret!

—Sí —va fer Noirtier.

—¿I qui el sap?

Noirtier va mirar la porta per la qual havia sortit el criat.

—¿Barrois?

—Sí —va fer Noirtier.

—¿He de cridar-lo?

—Sí.

Valentine va anar a la porta i va cridar Barrois.

Mentrestant, la suor de la impaciència regalimava del front de Villefort, i Franz estava estupefacte a causa de la sorpresa.

El vell servidor va aparèixer.

—Barrois —digué Valentine—, l’avi m’ha manat que agafés la clau que hi havia a la consola, que obrís el secreter i que n’estirés aquest calaix. En aquest calaix hi ha un amagatall i sembla que vostè el coneix, obri’l. Barrois va mirar el vell.

—Obeeixi —digué la mirada intel·ligent de Noirtier.

Barrois va fer-ho: va obrir un doble fons i en va treure un lligall nuat amb una cinta negra.

—¿És això el que demana, senyor? —va preguntar Barrois.

—Sí —va fer Noirtier.

—¿A qui he de donar-ho? ¿Al senyor de Villefort?

—No.

—¿A la senyoreta Valentine?

—No.

—¿Al senyor Franz d’Épinay?

—Sí.

Franz, sorprès, va avançar una passa.

—¿A mi, senyor?

—Sí.

Franz va rebre els papers de mans de Barrois, va fer un cop d’ull a la tapa i va llegir:

Per lliurar-lo, quan jo mori, al meu amic el general Durand, que, al seu torn, quan falti, el llegarà al seu fill, amb l’ordre de conservar-lo perquè conté un paper de grandíssima importància.

—I bé, senyor, ¿què vol que faci amb aquest paper?

—Sens dubte, que el conservi segellat com fins ara —digué el procurador del rei.

—No, no! —va respondre vivament Noirtier.

—¿Potser vol que el senyor el llegeixi? —va preguntar Valentine.

—Sí —va respondre el vell.

—Ja ho veu, senyor baró, l’avi li prega que llegeixi aquest paper —va dir Valentine.

—Aleshores seiem —va fer Villefort amb impaciència—, perquè això durarà una estona.

—Seguin —va fer la mirada del vell.

Villefort va fer-ho, però Valentine va quedar-se dreta al costat de l’avi, recolzada al costat de la butaca, i Franz, també dret, davant seu.

El jove tenia el misteriós paper a la mà.

—Llegeixi —van dir els ulls del vell.

Franz va deslligar el feix de papers, a l’habitació va fer-se un gran silenci, enmig del qual va llegir:

Extracte de les actes d’una sessió del club bonapartista del carrer Saint-Jacques, celebrada el 5 de febrer de 1815.

Franz va aturar-se.

—El 5 de febrer de 1815 és el dia que van assassinar el meu pare!

Valentine i Villefort van quedar-se muts, només la mirada del vell digué clarament:

—Continuï.

—El meu pare va desaparèixer quan sortia d’aquest club! —va exclamar Franz.

La mirada de Noirtier continuava dient:

—Llegeixi.

Franz va continuar:

Els sotasignats, Louis-Jacques Beaurepaire, tinent coronel d’artilleria, Étienne Duchampy, general de brigada, i Claude Lecharpal, director d’aigües i boscos.

Declaren que, el 4 de febrer de 1815, va arribar una carta de l’illa d’Elba en la qual es recomanava a la benvolença i la confiança dels membres del club bonapartista el general Flavien de Quesnel, que, havent servit l’emperador des de 1804 a 1815, devia ser absolutament fidel a la dinastia napoleònica malgrat la dignitat de baronia que Lluís XVIII acabava de concedir a les seves terres d’Épinay.

En conseqüència, va ser enviada una nota al general de Quesnel, pregant-li que assistís a la sessió de l’endemà, 5. La nota no indicava ni el carrer ni el número de la casa on havia de celebrar-se la reunió; tampoc no portava signatura, però anunciava al general que, si volia estar preparat, el passarien a recollir a les nou del vespre.

Les sessions tenien lloc des de les nou fins a mitjanit.

A les nou, el president del club va presentar-se a casa del general. Aquest estava preparat. El president va dir-li que una de les condicions de la presentació era que ignoraria sempre el lloc de la reunió, que es deixaria embenar els ulls i que juraria no intentar treure’s la bena.

El general de Quesnel va acceptar les condicions i va prometre pel seu honor que no intentaria veure on el conduirien.

El general havia fet preparar el seu cotxe, però el president va dir-li que era impossible fer-lo servir, tenint en compte que resultava inútil embenar els ulls de l’amo si el cotxer anava amb els ulls destapats i reconeixia els carrers pels quals passarien.

—¿Com ho farem aleshores? —va preguntar el general.

—Tinc el meu cotxe —respongué el president.

—¿Tan segur es troba del seu cotxer que li confia un secret que considera imprudent dir al meu?

—El nostre és un membre del club —digué el president—, ens conduirà un conseller d’Estat.

—Aleshores —va dir el general, rient—, correm un altre risc, el de bolcar.

Consignem la broma per demostrar que el general no va ser obligat en absolut a assistir a la sessió i que hi va venir de bon grat.

Un cop van pujar al vehicle, el president va recordar al general la promesa de deixar-se embenar els ulls. El general no va oposar-se a la formalitat; un fulard, ja preparat al cotxe amb aquest objecte, va fer al cas.

Durant el trajecte, al president, va semblar-li que el general provava de mirar sota el fulard i va recordar-li el jurament.

—Ah, és veritat! —digué el general.

El cotxe va aturar-se en una avinguda que donava al carrer de Saint-Jacques. El general va baixar recolzat al braç del president, la dignitat del qual ignorava, prenent-lo per un simple membre del club. Van travessar l’avinguda, van pujar a un pis i van entrar a la sala de les deliberacions.

La sessió ja havia començat. Hi eren tots els membres del club, avisats de la mena de presentació que havia de tenir lloc aquell vespre. Quan va arribar al centre de la sala, el general va ser invitat a treure’s la bena. Va fer-ho immediatament i va semblar que el sorprenia molt trobar tanta gent coneguda en una societat de la qual, fins aleshores, ni solament havia sospitat l’existència.

Va ser interrogat sobre els seus sentiments, però va limitar-se a respondre que ja devien ser coneguts per les cartes de l’illa d’Elba.



Franz va interrompre la lectura.

—El meu pare era reialista —digué—, no calia interrogar-lo sobre els seus sentiments, eren coneguts.

—I d’això venia la meva relació amb el seu pare, benvolgut senyor Franz —digué Villefort—; establir contacte amb algú resulta fàcil quan es comparteixen les mateixes opinions.

—Llegeixi —van continuar dient els ulls del vell.

Franz va fer-ho:

El president va prendre llavors la paraula per instar el general a explicar-se més clarament, però el senyor de Quesnel va respondre que volia saber primer de tot què li volien.

Aleshores van donar-li a conèixer la carta de l’illa d’Elba que el recomanava al club com un home amb la col·laboració del qual es podia comptar. Un paràgraf sencer exposava el probable retorn de l’illa d’Elba i prometia una nova carta i més detalls quan arribés el Pharaon, un vaixell pertanyent a l’armador Morrel, de Marsella, el capità del qual era absolutament lleial a l’emperador.

Durant tota la lectura, el general, amb qui tothom creia poder comptar com amb un germà, va donar, al contrari, mostres visibles de disgust i repugnància.

Acabada la lectura, va quedar-se en silenci i amb les celles arrufades.

—¿I bé, senyor general —va preguntar-li el president—, què diu d’aquesta carta?

—Dic que fa massa poc temps que hem prestat jurament al rei Lluís XVIII per trencar-lo ja en benefici de l’ex-emperador.

Aquell cop la resposta era massa clara perquè algú pogués equivocar-se sobre els seus sentiments.

—General —digué el president—, per a nosaltres, no hi ha cap rei Lluís XVIII, com tampoc no hi ha cap ex-emperador. Només hi ha Sa Majestat, emperador i rei, allunyat fa sis mesos de França, el seu Estat, per la violència i la traïció.

—Perdó, senyors —va dir el general—, és possible que, per a vostès, no existeixi el rei Lluís XVIII, però, per a mi, sí, tenint en compte que m’ha fet baró i mariscal de camp, i que no oblidaré mai que dec els dos títols al seu feliç retorn a França.

—Senyor —digué el president en un to d’allò més seriós, mentre s’aixecava—, vagi amb compte amb el que diu. Les seves paraules ens demostren clarament que, a l’illa d’Elba, s’han equivocat pel que fa a vostè i ens han fet equivocar a nosaltres! La nostra comunicació es basa en la confiança que teníem en vostè, i, per tant, en un sentiment que l’honorava. Ara bé, era un error: un grau i un títol l’han lligat al nou govern que nosaltres volem fer caure. No l’obligarem a prestar-nos la seva col·laboració, no l’enrolarem contra la seva consciència i la seva voluntat, però sí que l’obligarem a actuar com un home d’honor fins i tot si no hi està disposat.

—Vostè anomena ser un home d’honor conèixer la seva conspiració i no revelar-la! D’això, jo en dic, ser-ne còmplice. Ja veu que sóc encara més franc que vostè…



—Ah! —va exclamar Franz, interrompent la lectura—. Ara comprenc per què van assassinar el meu pare.

Valentine no va poder estar-se d’adreçar una mirada a Franz, l’entusiasme filial conferia un aspecte realment atractiu al jove.

Villefort anava amunt i avall darrere seu.

Noirtier seguia amb els ulls l’expressió de tothom i conservava una actitud digna i severa.

Franz va tornar al manuscrit, va continuar:

—Senyor —digué el president—, li hem pregat que vingués a l’assemblea, no l’hi hem portat per la força; li hem proposat embenar-li els ulls, ho ha acceptat. Quan ha accedit a la doble demanda, sabia perfectament que no ens ocupàvem precisament d’assegurar el tron de Lluís XVIII; si no hagués estat així, no ens hauríem amagat amb tanta cura de la policia. Suposo que comprèn que seria massa còmode posar-se una màscara per sorprendre els secrets de les persones i no haver sinó de treure-se-la per perdre els qui han confiat en vostè. No, no. Ara ens ha de dir francament si està a favor del rei que ens governa per atzar en aquest moment, o de Sa Majestat l’Emperador.

—Sóc reialista —va respondre el general—, he prestat jurament a Lluís XVIII i el mantindré.

Un murmuri general va seguir aquestes paraules. Per les mirades d’una gran part dels membres del club, era evident que volien fer que el senyor d’Épinay es penedís del que acabava de dir.

El president va aixecar-se de nou i va imposar silenci.

—Senyor —digué—, és un home massa seriós i massa conscient per no comprendre les conseqüències de la situació amb la qual ens enfrontem, i la seva mateixa franquesa ens dicta les condicions que anem a imposar-li: jurarà, doncs, pel seu honor no revelar res del que ha sentit.

El general va allargar la mà cap a l’espasa i va cridar:

—Si parlen d’honor, comencin per no ignorar-ne les lleis i no m’imposin res per la força.

—I vostè, senyor —va replicar el president amb una calma potser més terrible que la còlera del general—, no toqui la seva espasa. És un consell que li dono.

El general va llançar al seu voltant unes mirades que delataven un principi d’inquietud.

Tanmateix, encara no va cedir; al contrari, aplegant totes les seves forces, va dir:

—No juraré.

—Aleshores, senyor, morirà —va respondre tranquil·lament el president.

El senyor d’Épinay va posar-se molt pàl·lid: va mirar un segon cop al seu voltant; diversos membres del club xiuxiuejaven i buscaven armes sota els abrics.

—General, estigui tranquil —digué el president—, es troba entre persones d’honor que provaran per tots els mitjans de convèncer-lo abans de recórrer a l’últim extrem; però, com també ha dit, es troba entre conspiradors, està en possessió del nostre secret i cal que ens el torni.

Un silenci carregat de significat va seguir aquestes paraules, i, com que el general no responia res, el president digué als uixers:

—Tanquin les portes.

El mateix silenci mortal va succeir aquestes paraules.

Aleshores el general va avançar i, fent un violent esforç per controlar-se, digué:

—Tinc un fill i he de pensar en ell, trobant-me com em trobo entre assassins.

—General —digué noblement el cap de l’assemblea—, un home sol sempre té dret a insultar-ne cinquanta: és el privilegi de la feblesa. Tanmateix, és un error utilitzar-lo. Cregui’m, general, juri i no ens insulti.

El general, dominat una vegada més per la superioritat del cap de l’assemblea, va vacil·lar un moment; finalment, però, va acostar-se a la taula del president.

—¿Quina és la fórmula? —va preguntar.

—Aquesta:

«Juro pel meu honor no revelar mai a ningú d’aquest món el que he vist i sentit, el 5 de febrer de 1815 entre les nou i les deu del vespre, i declaro merèixer la mort si violo el jurament».

Va semblar que el general patia una esgarrifança nerviosa que, durant uns segons, va impedir-li respondre; finalment, superant una repugnància manifesta, va pronunciar el jurament exigit, però en veu tan baixa que amb prou feines van sentir-lo. Diversos membres van exigir, per tant, que el repetís en veu més alta i més clara, cosa que va fer.

—Ara desitjo retirar-me —digué el general—. ¿Sóc lliure finalment?

El president va aixecar-se, va designar tres membres de l’assemblea per acompanyar-lo i va pujar al cotxe amb el general després d’haver-li embenat els ulls.

Entre les tres persones, es trobava el cotxer que els havia portat.

Els altres membres del club van dispersar-se en silenci.

—¿On vol que el portem? —va preguntar el president.

—A qualsevol lloc on pugui deslliurar-me de la seva presència va respondre el senyor d’Épinay.

—Senyor, vagi amb compte —va replicar-li el president—, ara ja no es troba a l’assemblea sinó entre homes aïllats; no els insulti si no vol fer-se responsable de l’insult.

En lloc d’entendre aquell llenguatge, el senyor d’Épinay va respondre:

—Es mostra tan valent en el seu cotxe com en el seu club, senyor, perquè quatre homes són sempre més forts que un de sol.

El president va fer aturar el vehicle.

Eren precisament al punt del Quai des Ormes on es troba l’escala que baixa al riu.

—¿Per què fa parar aquí? —va preguntar el senyor d’Épinay.

—Perquè, senyor —digué el president—, vostè ha insultat un home, i aquest no vol fer una passa més sense demanar-li lleialment una reparació.

—Una altra manera d’assassinar —digué el general, arronsant les espatlles.

—Sense enrenou, senyor —va respondre el president—, si no vol que el consideri un d’aquests homes dels quals parlava fa un instant, és a dir un covard que utilitza la feblesa a tall d’escut. Està sol, només un de nosaltres li respondrà. Porta una espasa al costat, jo en porto una altra en aquest bastó; vostè no té cap testimoni, un d’aquests senyors li’n farà. Si tot això li sembla bé, es pot treure la bena.

El general es va treure a l’instant el mocador que li tapava els ulls.

—Finalment sabré amb qui he d’haver-me-les.

Van obrir la portella del vehicle: els quatre homes van baixar…



Franz es va interrompre una altra vegada, fins i tot va eixugar-se la suor freda que li xopava el front. Esglaiava veure el jove, pàl·lid i tremolós, llegint en veu alta els detalls, ignorats fins aleshores, de la mort del seu pare.

Valentine havia ajuntat les mans com si resés. Noirtier mirava Villefort amb una expressió gairebé sublim d’orgull i menyspreu.

Franz va continuar:

Era, com ja hem dit, el 5 de febrer. Feia tres dies que glaçava, la temperatura era de cinc o sis graus, l’escala es trobava coberta de gel. El general era alt i gros, el president va oferir-li la banda de la barana per baixar.

Els dos testimonis els seguien.

La nit era molt fosca. Neu i gel cobrien el terra des de l’escala a la vora del riu. Veien fluir l’aigua, negra i profunda, que arrossegava algunes dargues.

Un dels testimonis va anar a buscar un fanal a una barcassa carbonera, van examinar les armes a la claror del llum.

L’espasa del president, la qual, com ell havia dit, era simplement una fulla ficada en un bastó, era cinc polzades més curta que la del seu adversari i no tenia guardamà.

El general d’Épinay va proposar que es sortegessin les espases, però el President va respondre que ell havia estat el provocador i que, fent-ho, havia pretès que cadascú usés les seves armes.

Els testimonis van intentar insistir, el president va imposar-los silenci.

Van deixar el fanal a terra, els adversaris van posar-se’n a banda i banda, i el combat va començar.

La llum convertia les espases en llampecs. Quant als homes, la foscor era tan densa, que amb prou feines eren visibles.

El general passava per ser una de les millors espases de l’exèrcit, però el seu rival va assetjar-lo amb tanta fúria des de les primeres estocades que va veure’s obligat a recular, i, en fer-ho, va caure.

Els testimonis el van creure mort, però l’adversari, que sabia que no l’havia tocat, va oferir-li la mà per ajudar-lo a aixecar-se. Aquesta circumstància, en lloc de calmar-lo va irritar el general, que va llançar-se al seu torn contra l’altre…

Aquest, però, no va retrocedir ni una passa i va parar-lo. El general reculava i atacava de nou. La tercera vegada, va tornar a caure.

Tothom va creure que havia relliscat com el primer cop. Tanmateix, els testimonis, veient que no s’aixecava, se li van acostar i van intentar posar-lo dret. El que l’havia agafat per incorporar-lo, però, va sentir una escalfor sota la mà.

Era sang.

El general, gairebé desmaiat, va recobrar els sentits.

—Ah! —digué—. M’han enviat algun espadatxí, el mestre d’armes d’un regiment.

El president, sense respondre, va acostar-se al testimoni que sostenia el fanal, i, arromangant-se una màniga, va ensenyar el braç travessat per dues estocades; després va obrir-se el vestit, va descordar-se l’armilla i va mostrar una tercera ferida al costat.

Tanmateix no havia proferit ni un sospir.

El general d’Épinay entrà en agonia i expirà cinc minuts més tard…



Franz va llegir les últimes paraules amb una veu tan ofegada que els presents amb prou feines van sentir-les; a continuació va aturar-se i va passar-se la mà pels ulls com si n’apartés un núvol.

Després d’un instant de silenci, va prosseguir:

El president, després d’embeinar l’espasa al bastó, va tirar escales amunt; un rastre de sang marcava el seu camí sobre la neu. Quan encara no havia arribat a dalt, va sentir un xipolleig sord a l’aigua; era el cos del general, que els testimonis, després de constatar-ne la mort, acabaven de llançar al riu.

El general, doncs, va sucumbir en un duel lleial i no pas en una emboscada com algú podria dir.

Per donar-ne fe i establir la veritat dels fets, signem aquest document a fi que no arribi el cas que algun dels actors d’aquesta escena terrible es trobés acusat d’assassinat amb premeditació o de prevaricació contra les lleis de l’honor.

Signat: BEAUREGARD, DUCHAMPY i LECHARPAL.



Quan va acabar aquesta lectura tan terrible per a un fill, quan Valentine, pàl·lida d’emoció, va haver-se eixugat una llàgrima, quan Villefort, tremolant i amagat en un racó, va provar de conjurar la tempesta adreçant mirades de súplica a l’implacable ancià, Franz va dir a Noirtier:

—Senyor, donat que coneix tots els detalls d’aquesta terrible història, que va fer-la certificar per signatures honorables, donat que, en fi, sembla interessar-se per mi, malgrat que aquest interès només s’hagi revelat fins ara a través del dolor, no em refusi una última satisfacció: digui’m el nom del president del club, perquè jo sàpiga d’una vegada qui va matar el meu pare.

Villefort, com si s’hagués extraviat, va buscar el pom de la porta. Valentine, que havia intuït abans que ningú la resposta del vell i que sovint li havia vist a l’avantbraç les cicatrius de les dues estocades, va retrocedir una passa.

—Ah! En nom del cel, senyoreta —digué Franz, adreçant-se a la seva promesa—, faci’m costat perquè jo sàpiga el nom de l’home que va deixar-me orfe als dos anys!

Valentine va quedar-se immòbil i muda.

—Miri, senyor —digué Villefort—, cregui’m, no allargui aquesta horrible escena; d’altra banda, els noms van ser amagats a posta. Ni el meu pare coneix aquell president, i, si el coneix, no pot dir-ho perquè els noms propis no apareixen al diccionari.

—Oh, quina desgràcia! L’única esperança que m’ha sostingut durant tota la lectura i que m’ha donat forces per arribar al final era saber almenys qui va matar el pare! Senyor, senyor —exclamà, adreçant-se a Noirtier—, en nom del cel, faci tot el que pugui…, aconsegueixi indicar-me, fer-me comprendre…

—Sí —va respondre Noirtier.

—Oh, senyoreta, senyoreta! —va exclamar Franz—. L’avi diu que podria indicar-me… aquest home… Ajudi’m… vostè l’entén… presti’m la seva col·laboració.

Noirtier va mirar el diccionari.

Franz, tremolant a causa del nerviosisme, va agafar-lo i va pronunciar successivament les lletres de l’alfabet fins a la M.

El vell va fer que sí en aquesta lletra.

—¿M? —va repetir Franz.

El dit del jove va lliscar sobre els mots, però Noirtier responia cada vegada amb un signe negatiu.

Valentine es tapava la cara amb les mans.

Franz va arribar a la paraula MOI[116].

—Sí! —va fer el vell.

—Vostè! —va exclamar Franz mentre se li eriçaven els cabells—. ¿Vostè, senyor Noirtier, va matar el meu pare?

—Sí —va respondre Noirtier, clavant una mirada majestuosa al jove.

Franz va desplomar-se sense forces en una butaca.

Villefort va obrir la porta i va fugir perquè li havien agafat ganes d’ofegar la poca vida que encara quedava al cor del terrible vell.





LXXVII


Els progressos del jove Cavalcanti

Mentrestant, el senyor Cavalcanti pare se n’havia anat per reincorporar-se al servei, no pas a l’exèrcit de S.M. l’emperador d’Àustria sinó a la ruleta dels banys de Lucca, de la qual era un dels cortesans més assidus.

No cal dir que s’havia embutxacat amb la més escrupolosa exactitud fins a l’últim cèntim de la suma que li havien assignat per al viatge i també la recompensa per la manera majestuosa i solemne com havia representat el paper de pare.

Arran de la partença, el senyor Andrea havia heretat els papers que constataven que tenia l’honor de ser fill del marquès Bartolomeo i de la marquesa Leonora Corsinari.

Es trobava, doncs, instal·lat en la societat parisenca, tan fàcil a l’hora de rebre estrangers i de tractar-los no pas pel que són sinó pel que volen ser.

¿Què se li demana, d’altra banda, a un jove a París? Parlar més o menys bé el francès, vestir-se de manera convenient, ser bon jugador i pagar amb or.

No cal dir que la societat és mostra encara menys difícil amb un estranger que amb un parisenc.

Andrea havia aconseguit, doncs, en quinze dies una posició bastant bona. L’anomenaven senyor comte, es deia que tenia cinquanta mil lliures de renda i es parlava dels immensos tresors del seu senyor pare, enterrats, s’assegurava, a les pedreres de Saravezza.

Un savi, davant del qual es mencionava com un fet aquesta última circumstància, va declarar haver vist les esmentades pedreres, cosa que va conferir un gran pes a unes afirmacions que fins llavors suraven en estat de dubte, i que, d’ençà d’aleshores, van adquirir la consistència de la realitat.

Les coses es trobaven en aquest punt dins el cercle de la societat parisenca en la qual hem introduït els nostres lectors, quan Montecristo va anar un vespre a fer una visita al senyor Danglars. El banquer havia sortit, però van proposar al comte ser rebut per la baronessa, que estava visible, cosa que ell va acceptar.

D’ençà del sopar d’Auteuil i els esdeveniments que havien tingut lloc a continuació, la senyora Danglars mai no sentia el nom de Montecristo sense experimentar una mena d’esgarrifança nerviosa. Si el nom no anava seguit de la presència del comte, la sensació dolorosa esdevenia més forta; si, en canvi, Montecristo apareixia, la seva expressió oberta, la seva amabilitat, fins i tot la seva galanteria envers la senyora Danglars esvaïen immediatament fins i tot la més mínima impressió de terror. A la baronessa, li semblava impossible que un home d’aparença tan encantadora pogués alimentar males intencions pel que es referia a ella. D’altra banda, els cors més corromputs només són capaços de creure en el mal si poden atribuir-lo a un interès qualsevol: el mal inútil i sense causa els repugna com una anomalia.

Quan Montecristo va entrar a la saleta en la qual ja vam introduir una vegada els nostres lectors, i on la baronessa seguia amb una mirada força inquieta uns dibuixos que li passava la filla després d’haver-se’ls mirat amb el jove Cavalcanti, la seva presència va produir l’efecte habitual, i la senyora Danglars, després del petit trasbals que li havia produït sentir el nom del comte, va rebre el visitant amb un somriure.

Per la seva banda, Montecristo va captar tota l’escena amb una mirada.

A prop de la baronessa, gairebé estirada en un petit canapè, es trobava Eugénie, amb Cavalcanti dret al seu costat.

Aquest, vestit de negre com un heroi de Goethe, amb sabates de xarol i mitges blanques, calades, de seda, es passava una mà bastant blanca i polida pels cabells rossos, entre els quals brillava un diamant que, a desgrat dels consells de Montecristo, el vanitós jove no havia pogut resistir el desig de posar-se al dit petit.

Acompanyava el moviment amb mirades assassines a la senyoreta Danglars i sospirs adreçats a la mateixa destinatària.

La senyoreta Danglars era la de sempre, és a dir, bella, freda i burleta. No se li escapava cap dels sospirs ni de les mirades d’Andrea: semblava que lliscaven sobre la cuirassa de Minerva, una cuirassa amb què alguns filòsofs pretenen cobrir de vegades el pit de Safo.

Eugénie va saludar fredament el comte i va aprofitar els primers instants de la conversa per retirar-se al seu estudi, des d’on, aviat, dues veus rialleres i sorolloses, barrejades amb els primers acords d’un piano, van fer saber a Montecristo que la senyoreta Danglars preferia la companyia de la senyoreta Louise d’Armilly, la seva professora de cant, a la d’ell i la del senyor Cavalcanti.

Va ser sobretot aleshores, mentre parlava amb la senyora Danglars i semblava absort en l’encant de la conversa, quan el comte va adonar-se de la sol·licitud del senyor Andrea Cavalcanti, de la seva manera d’anar a escoltar la música a la porta que no gosava franquejar, i de manifestar la seva admiració.

El banquer va entrar de seguida. Va adreçar la primera mirada, és cert, a Montecristo, però la segona va ser per Andrea.

Quant a la dona, va saludar-la de la manera que alguns marits saluden les seves esposes i de la qual els solters no podran fer-se una idea fins que es publiqui un tractat molt extens sobre la vida conjugal.

—¿Les senyoretes no l’han invitat a fer música amb elles? —va preguntar Danglars a Cavalcanti.

—Per desgràcia, no, senyor —va respondre Andrea amb un sospir encara més notable que els altres.

Danglars va dirigir-se immediatament a la porta de comunicació i va obrir-la.

Els presents van veure aleshores les dues noies assegudes al mateix seient i davant el mateix piano. Cadascuna tocava amb una mà, un exercici al qual s’havien acostumat per caprici i hi havien adquirit una traça notable.

La senyoreta d’Armilly, a qui podien veure formant amb Eugénie, gràcies al marc de la porta, un quadre vivent com els que es fan sovint a Alemanya, era força bonica, o més aviat d’una gentilesa exquisida. Petita, prima i rossa com una fada, els cabells arrissats li queien sobre un coll una mica massa llarg, com el d’algunes verges del Perugino. Tenia els ulls velats per la fatiga. Deien que patia del pit, i que, com l’Antonia d’El violí de Cremona[117], qualsevol dia es moriria mentre cantava.

Montecristo va llançar una mirada ràpida i curiosa a aquell gineceu; era la primera vegada que veia la senyoreta d’Armilly, de qui havia sentit parlar tan sovint a la casa.

—¿Què passa? —va preguntar el banquer a la filla—. ¿Quedem exclosos, doncs, nosaltres?

Aleshores va acompanyar el jove a l’interior del salonet i, bé per atzar, bé intencionadament, la porta es va ajustar darrere Andrea, de manera que, des del punt on es trobaven asseguts, Montecristo i la baronessa no poguessin veure res. Tanmateix, com que el banquer havia seguit Andrea, va semblar que la senyora Danglars no s’adonava d’aquella circumstància.

Al cap d’un instant, el comte va sentir la veu de Cavalcanti, que cantava una cançó corsa acompanyat pels acords del piano.

Mentre el comte, somrient, escoltava la cançó, que li feia oblidar Andrea per recordar-li Benedetto, la senyora Danglars li alabava la força d’esperit del seu home, que, aquell mateix matí, havia perdut tres-cents mil o quatre-cents mil francs en una fallida milanesa.

I l’elogi era, en efecte, merescut, perquè, si el comte no ho hagués sabut per la baronessa o potser per alguns dels mitjans que ell tenia per assabentar-se de tot, les fesomies del baró no li haurien revelat res.

«Bé! —va pensar Montecristo—. Ja ha arribat al punt d’amagar les pèrdues; fa un mes, en presumia».

Després digué en veu alta:

—Oh, senyora, el senyor Danglars coneix tan bé la Borsa que sempre hi recuperarà tot el que pugui perdre en una altra banda!

—Ja veig que vostè comparteix l’error de tothom —digué la senyora Danglars.

—¿I quin és aquest error? —va preguntar Montecristo.

—Que el senyor Danglars juga a la Borsa quan, al contrari, no ho fa mai.

—Ah, sí! És cert, senyora, recordo que el senyor Debray va dir-me… A propòsit, ¿què se n’ha fet, del senyor Debray? Fa tres o quatre dies que no el veig.

—Jo tampoc —va respondre la senyora Danglars amb un aplom miraculós—. Ha començat, però, una frase que ha quedat inacabada.

—¿Quina?

—Que el senyor Debray li havia dit…

—Ah, és veritat! El senyor Debray va dir-me que era vostè qui s’abandonava al dimoni del joc.

—Va agradar-me durant un temps, ho confesso —digué la senyora Danglars—, però ja ho he deixat.

—I s’equivoca, senyora. Déu meu, les oportunitats de la fortuna són precàries, i, si jo fos dona i l’atzar m’hagués fet l’esposa d’un banquer, encara que tingués confiança en la sort del meu marit, donat que, en el món de l’especulació, no hi ha res garantit, començaria per assegurar-me una fortuna independent encara que hagués d’adquirir-la posant els meus interessos en unes mans que ell ignorés.

La senyora Danglars va ruboritzar-se involuntàriament.

—Miri —digué Montecristo, fingint que no se n’adonava—, es parla d’una bona jugada que van fer ahir amb els bons de Nàpols.

—No en tinc ni n’he tingut mai —va respondre vivament la baronessa—. Ja n’hi ha prou, però, de parlar de Borsa, senyor comte, semblem dos agents de canvi. Parlem una mica dels pobres Villefort, tan turmentats en aquest moment per la fatalitat.

—¿Què els passa, doncs? —va preguntar Montecristo amb una ingenuïtat perfecta.

—Ja ho sap: després de perdre el senyor de Saint-Méran tres o quatre dies després de la seva partença, acaben de perdre la marquesa tres o quatre dies després de la seva arribada.

—Ah, és veritat! —va dir Montecristo—. Vaig assabentar-me’n. Però, com diu Clodius a Hamlet, això és una llei de la natura: els seus pares havien mort abans que ells, i ells van plorar-los; ells moriran abans que els seus fills, i els seus fills els ploraran.

—Però la cosa no s’acaba aquí.

—¿No?

—No. Sabia que anaven a casar la filla…

—Amb el senyor Franz d’Épinay… ¿S’ha trencat el casament?

—Pel que sembla, ahir al matí, Franz els va tornar la paraula.

—Ah, caram!… ¿I se saben les causes de la ruptura?

—No.

—Déu meu, ¿què em diu, senyora? ¿I com es pren el senyor de Villefort aquestes desgràcies?

—Com sempre, com un filòsof.

Aleshores Danglars va tornar sol.

—I bé! —va exclamar la baronessa—. ¿Deixa el senyor Cavalcanti amb la seva filla?

—I amb la senyoreta d’Armilly —va replicar el banquer—. ¿Per qui la pren, doncs?

Després, adreçant-se a Montecristo, va afegir:

—Un jove encantador, el príncep Cavalcanti, ¿oi, senyor comte? ¿És, però, un príncep de debò?

—No en puc respondre —digué Montecristo—. Van presentar-me el seu pare com a marquès; ell, per tant, seria comte; crec, però, que no té gaires pretensions pel que fa al títol.

—¿Per què? —va dir el banquer—. Si és príncep, s’equivoca no presumint-ne. A cadascú el que és seu. A mi, no m’agrada que la gent renegui del seu origen.

—Oh, és vostè un demòcrata pur! —va comentar Montecristo, somrient.

—Tingui en compte, tanmateix —digué la baronessa—, el risc al qual s’exposa. Si, per casualitat, es presentava el senyor de Morcerf, trobaria el senyor Cavalcanti en una habitació on ell, el promès d’Eugénie, mai no ha obtingut permís per entrar.

—Fa bé de dir per casualitat —va replicar el banquer—, perquè, en realitat, el veiem tan rarament que seria l’atzar qui ens el portés.

—En fi, si venia i trobava el jove amb la nostra filla, podria disgustar-se.

—¿Ell? Oh, Déu meu, s’equivoca! El senyor Albert no ens fa l’honor de sentir-se gelós de la seva promesa, no l’estima prou per això. D’altra banda, tant se me’n dóna si li agrada o no!

—Tanmateix, en el punt on ens trobem…

—Sí, el punt on ens trobem… ¿Vol saber en quin punt ens trobem? Al ball de la seva mare, només va ballar un cop amb la meva filla mentre Cavalcanti va fer-ho tres vegades i l’Albert ni solament va adonar-se’n.

—El senyor vescomte Albert de Morcerf! —va anunciar el criat.

La baronessa va aixecar-se amb prestesa. Anava a passar al saló d’estudi per avisar la filla, quan Danglars va aturar-la, agafant-la pel braç.

—Deixi-ho —digué.

Ella va mirar-lo, sorpresa.

Montecristo va fingir que no havia vist l’escena.

Albert va entrar. Tenia un aspecte magnífic i estava molt alegre. Va saludar la baronessa amb desimboltura, Danglars amb familiaritat, i Montecristo amb afecte. Després va dirigir-se a la baronessa:

—¿Em permet, senyora, que li pregunti com es troba la senyoreta Danglars?

—Molt bé, senyor —va respondre ràpidament Danglars—, en aquest moment fa música al seu salonet amb el senyor Cavalcanti.

Albert va conservar el posat indiferent i tranquil. Potser experimentava un cert despit interior, però sentia la mirada de Montecristo clavada en ell.

—El senyor Cavalcanti té una bella veu de tenor —va comentar—, i la senyoreta Eugénie és una magnífica soprano, això sense tenir en compte que toca el piano com Thalberg[118]. Deu ser un concert encantador.

—De fet, es compenetren meravellosament —digué Danglars.

Va semblar que Albert no s’adonava de l’equívoc, tan groller, tanmateix, que la senyora Danglars va ruboritzar-se.

—Jo també sóc músic —va continuar el jove—, almenys això deien els professors. Doncs, bé, i és una cosa ben estranya, encara no he pogut harmonitzar la meva veu amb cap altra, i, amb les de soprano, menys que amb les altres.

Danglars va somriure d’una manera que significava: «Però, enfada’t, home!». I, amb la intenció, sens dubte, d’aconseguir el que volia, digué:

—Ahir, el príncep i la meva filla van provocar l’admiració general. ¿No hi era, vostè, senyor de Morcerf?

—¿Quin príncep? —va preguntar Albert.

—El príncep Cavalcanti —va respondre Danglars, que continuava obstinant-se a donar aquest títol al jove.

—Ah, perdoni! —va dir Albert—. Ignorava que fos príncep. ¿Així, doncs, el príncep Cavalcanti va cantar ahir amb la senyoreta Eugénie? Devia ser realment encisador i em sap greu no haver-ho sentit. No vaig poder, però, acudir a la seva invitació, havia d’acompanyar la senyora de Morcerf a casa de la baronessa mare de Château-Renaud, on cantaven els alemanys.

A continuació, després d’un silenci i com si no hagués passat res, va repetir:

—¿Se’m permetrà presentar els meus respectes a la senyoreta Danglars?

—Oh, esperi, esperi, si us plau —va dir el banquer, aturant el jove—. Escolti la deliciosa cavatina, ta, ta, ta, ti, ta, ti, ta, ta; és encantadora, ja s’acaba… només un segon… Perfecte! Bravo, bravo!

I el banquer va posar-se a aplaudir frenèticament.

—En efecte —va dir Albert—, és exquisit, és impossible comprendre millor que el príncep Cavalcanti la música del seu país. ¿Ha dit príncep, oi? D’altra banda, si no és príncep, l’hi faran, això és fàcil a Itàlia. Tornant, però, als nostres adorables cantants, hauria de fer-nos un favor, senyor Danglars: sense prevenir-los de la presència d’un estrany, hauria de demanar a la senyoreta i al senyor Cavalcanti que comencessin una altra cançó. És tan deliciós gaudir de la música una mica de lluny, en la penombra, sense ser vist, sense veure, i, per tant, sense molestar el músic, que, així, pot lliurar-se totalment a l’instint del seu geni, a l’arravatament del seu cor!

Aquesta vegada, la flegma del jove va desmuntar Danglars.

Va emportar-se Montecristo a part.

—I bé, ¿què me’n diu, del nostre enamorat? —va preguntar-li.

—Caram! Em sembla fred, això és incontestable. ¿Què vol fer-hi, però? Vostè hi té un compromís!

—Sens dubte, tinc un compromís, però el de donar la meva filla a un home que l’estimi, no pas a un home que no l’estima. Miri aquest: fred com el marbre, orgullós com el seu pare. Si almenys fos ric, si tingués la fortuna dels Cavalcanti, faríem els ulls grossos. No n’he parlat amb la meva filla, és clar; però, si ella tingués bon gust…

—Oh! —va respondre Montecristo—. No sé si em cega l’amistat per ell, però li asseguro que el senyor de Morcerf és un jove encantador, que farà feliç la filla de vostè i, que tard o d’hora, arribarà a ser una persona important. Al capdavall, la posició del pare és excel·lent.

—Hum! —va fer Danglars.

—¿A què treu cap aquest dubte?

—Hi ha el passat… aquest passat fosc.

—Però el passat del pare no afecta el fill.

—I tant, i tant!

—A veure, no s’esveri. Fa un mes, considerava excel·lent aquest casament… Comprengui que jo estigui desesperat. Vostè va conèixer a casa meva aquest jove Cavalcanti, al qual, l’hi repeteixo, no conec.

—Jo, sí —va replicar Danglars—. Amb això, n’hi ha prou.

—¿El coneix? ¿N’ha demanat informes? —va preguntar Montecristo.

—¿Cal? ¿No n’hi prou amb el primer cop d’ull per saber amb qui tractes? D’entrada, és ric.

—No l’hi asseguro.

—Tanmateix vostè respon per ell.

—Per cinquanta mil lliures, una misèria.

—Ha rebut una educació distingida.

—Hum! —va fer al seu torn Montecristo.

—És músic.

—Tots els italians ho són.

—Escolti, comte, no és just amb aquest jove.

—Doncs, bé, ho confesso, veig amb pena que, coneixent com coneix el compromís de vostè amb els Morcerf, es fiqui pel mig i abusi de la seva fortuna.

Danglars va esclafir de riure.

—Oh, que purità és, amic meu! Això passa cada dia!

—Tanmateix, no pot trencar així, benvolgut senyor Danglars; els Morcerf compten amb aquest casament.

—¿Hi compten?

—Segur.

—Aleshores que s’expliquin. Vostè, benvolgut comte, que té tan bona relació amb ells, potser podria dir-ne alguna cosa al pare, ¿no li sembla?

—¿Jo? ¿D’on, dimoni, ho ha tret, això?

—Del seu ball, diria jo. La comtessa, l’orgullosa Mercedes, la desdenyosa catalana, que amb prou feines es digna adreçar la paraula a les amistats més antigues, va agafar-lo pel braç, va sortir amb vostè al jardí, va portar-lo pels caminals més amagats i no va reaparèixer fins al cap d’una mitja hora.

—Ah, baró, baró! —va exclamar Albert—. No ens deixa escoltar la música. Quina barbàrie, per a un melòman com vostè!

—Molt bé, molt bé, senyor burleta —digué Danglars.

I va afegir, adreçant-se a Montecristo:

—¿S’encarregarà de dir això al pare?

—Amb molt de gust, si vostè ho desitja.

—Ara bé, vull que, aquesta vegada, les coses es facin d’una manera explícita i definitiva. Sobretot que em demani la filla, que fixi una data i que declari les seves condicions econòmiques. En fi, que ens entenguem o ens barallem, però que la cosa, comprengui’m, no s’allargui més.

—Doncs, bé, farem l’encàrrec.

—No li diré que espero amb plaer la decisió dels Morcerf, però, en fi, espero: un banquer, com sap, ha de ser esclau de la seva paraula.

I Danglars va amollar un sospir com els de Cavalcanti una mitja hora abans.

—Bravo, bravo, bravo! —va exclamar Morcerf, parodiant el banquer i aplaudint el final de la cançó.

Danglars començava a mirar de reüll Albert, quan el criat va anar a dir-li unes paraules en veu baixa.

—Ja torno —digué el banquer a Montecristo—, esperi’m, potser tindré alguna cosa a dir-li d’aquí a un moment.

I va sortir.

La baronessa va aprofitar l’absència del marit per obrir la porta de l’estudi de la filla: el senyor Andrea, que es trobava assegut davant el piano amb la senyoreta Eugénie, va aixecar-se d’una revolada.

Albert va saludar amb un somriure la senyoreta Danglars, que, sense semblar gens ni mica trasbalsada, va tornar-li la salutació amb la fredor de costum.

Cavalcanti estava, evidentment, atabalat. Va saludar Morcerf, que li va correspondre amb tota la impertinència del món.

Aleshores Albert va començar a desfer-se en elogis sobre la veu de la senyoreta Danglars i el greu que li sabia, pel que acabava de sentir, no haver assistit a la sessió del dia abans.

Cavalcanti, deixat al marge de la conversa, va agafar Montecristo a part.

—Au —digué la senyora Danglars—, ja n’hi ha prou, de música i de compliments, vinguin a prendre el te.

—Vine, Louise —va dir la senyoreta Danglars a l’amiga.

Van passar al saló del costat, on, efectivament, havien servit el te.

Quan tot just començaven a deixar, a la manera anglesa, les culleres a les tasses, la porta va obrir-se i Danglars va reaparèixer visiblement molt agitat.

Qui va captar sobretot aquella commoció va ser Montecristo, que va interrogar el banquer amb la mirada.

—Doncs, bé! —digué Danglars—. Acabo de rebre el correu de Grècia.

—Ah, ah! —va exclamar el comte—. ¿Per això l’han cridat?

—Sí.

—¿Com es troba el rei Otó? —va preguntar Albert en un to d’allò més jovial.

Danglars va mirar-lo de reüll sense respondre, i Montecristo va girar-se per amagar l’expressió de pietat que acabava d’aparèixer a les seves fesomies i que va esborrar-se gairebé a l’instant.

—¿Ens n’anirem plegats, oi? —va preguntar Albert al comte.

—Sí, si vostè ho vol.

Albert no podia comprendre la mirada del banquer, de manera que va adreçar-se a Montecristo, que l’havia entès perfectament:

—¿Ha vist com em mirava?

—Sí —li va respondre el comte—. ¿Ha vist alguna cosa especial en la seva mirada?

—I tant! ¿Què vol dir, però, amb això de les notícies de Grècia?

—¿Com vol que jo ho sàpiga?

—Perquè, pel que m’imagino, vostè té agents en aquell país!

Montecristo va somriure com fem sempre que volem evitar una resposta.

—Miri —digué Albert—, se li acosta. Me’n vaig a fer compliments a la senyoreta Danglars sobre el camafeu que llueix; mentrestant, el pare tindrà temps de parlar amb vostè.

—Si li ha de fer algun compliment, que sigui almenys sobre la veu —va dir Montecristo.

—De cap manera, això és el que faria tothom.

—Benvolgut vescomte —digué Montecristo—, té la fatuïtat de la impertinència.

Albert va dirigir-se cap a Eugénie amb el somriure als llavis.

Mentrestant, Danglars va xiuxiuejar a l’orella del comte:

—M’ha donat un excel·lent consell, hi ha una història horrible al voltant d’aquestes dues paraules: Fernand i Janina.

—Au, bah! —va exclamar Montecristo.

—Sí, ja l’hi contaré. Ara, però, emporti’s el jove: em sentiria molt incòmode amb ell.

—És el que faig, acompanyar-lo. ¿Encara vol que li enviï el pare?

—Ara més que mai.

—Entesos.

El comte va fer un senyal a Albert.

Tots dos van saludar les dones i van sortir: Albert amb una indiferència total pel menyspreu de la senyoreta Danglars, Montecristo reiterant a la baronessa els consells sobre la prudència que ha de tenir la dona d’un banquer, assegurant-se el futur.

El senyor Cavalcanti, en quedar-se sol, va convertir-se en l’amo del camp de batalla.





LXXVIII


Haidea

Amb prou feines els cavalls del comte havien girat a la cantonada del bulevard, Albert va mirar Montecristo i va esclafir una riallada massa sorollosa perquè no resultés una mica forçada.

—Bé! —digué—. Li preguntaré allò que el rei Carles IX preguntava a Caterina de Mèdici després de la nit de Sant Bartomeu[119]: «¿Com troba que he representat el meu petit paper?».

—¿A propòsit de què? —va preguntar Montecristo.

—Doncs, a propòsit de la instal·lació del meu rival a casa del senyor Danglars…

—¿Quin rival?

—¿Quin rival ha de ser, per Déu? El protegit de vostè, el senyor Andrea Cavalcanti!

—Oh, no digui ximpleries, vescomte! Jo no protegeixo gens ni mica el senyor Andrea, almenys amb el senyor Danglars.

—És el retret que li faria si el jove necessités protecció. Per sort, però, no li cal.

—¿Què diu? ¿Pensa que fa la cort a la noia?

—Pot pujar-hi de peus: posa els ulls en blanc i deixa anar sospirs d’enamorat, aspira a la mà de l’orgullosa Eugénie.

—¿I què, si ella només pensa en vostè?

—No em digui això, benvolgut comte, em tracten a baqueta per les dues bandes.

—¿Per les dues bandes?

—Sens dubte: la senyoreta Eugénie amb prou feines m’ha adreçat la paraula, i la senyoreta d’Armilly, la seva confident, gens ni mica.

—Sí, però el pare l’adora, a vostè.

—¿Ell? Al contrari, m’ha clavat mil punyals al cor; punyals de teatre, és cert, d’aquests que, quan assestes el cop, la fulla s’amaga dins del mànec, però que ell considerava d’allò més reals.

—La gelosia indica l’afecte.

—Sí, però jo no estic gelós.

—Ell, sí.

—¿De qui? ¿De Debray?

—No, de vostè.

—¿De mi? M’hi jugo el que vulgui que, abans de vuit dies, m’haurà tancat la porta pels nassos.

—S’equivoca, benvolgut vescomte.

—Doni’m una prova.

—¿La vol?

—Sí.

—M’han encarregat que pregui al comte de Morcerf que faci una gestió definitiva amb el baró.

—¿Qui l’hi ha encarregat?

—El baró mateix.

—Oh! —va exclamar Albert d’allò més amanyagador—, no ho farà, ¿oi, benvolgut comte?

—S’equivoca, Albert, ho faré perquè ho he promès.

—Bé —va dir Albert amb un sospir—, sembla que vol casar-me de totes passades.

—El que vull és tenir bones relacions amb tothom. I, a propòsit de Debray, ja no el veig mai a casa de la baronessa.

—Hi ha problemes.

—¿Amb la senyora?

—No, amb el senyor.

—¿S’ha adonat, doncs, d’alguna cosa?

—Ah, aquesta és bona!

—¿Creu que ho sospitava? —va fer Montecristo amb una ingenuïtat encantadora.

—¿De quin país ve, senyor comte?

—Diguem que del Congo.

—Encara no cau prou lluny.

—¿Com vol que conegui els marits parisencs?

—Benvolgut comte, els marits són iguals pertot arreu. Si n’ha estudiat un en qualsevol país, ja coneix tota la raça.

—¿Quin és, però, el motiu pel qual Danglars i Debray han pogut barallar-se? Semblava que s’entenien molt bé —va dir Montecristo amb renovada ingenuïtat.

—Ah! Aquí entrem en els misteris d’Isis i jo no sóc un iniciat. Quan el senyor Cavalcanti fill sigui de la família, pregunti-l’hi.

El cotxe va aturar-se.

—Ja hem arribat —digué Montecristo—. Només són dos quarts d’onze, pugi, doncs, a casa.

—Amb molt de gust.

—Després faré que el portin amb el meu cotxe.

—No caldrà, gràcies, el cupè deu seguir-nos.

—Efectivament —va dir Montecristo—, aquí el tenim.

Van pujar. El saló es trobava il·luminat, van entrar-hi.

—Faci’ns te, Baptistin —va dir Montecristo.

Baptistin va sortir sense badar boca. Dos segons després, va reaparèixer amb una safata completament servida, que, com les col·lacions a les històries màgiques, semblava sortir de terra.

—Realment —digué Morcerf—, el que més admiro de vostè, benvolgut comte, no són les seves riqueses, perquè potser hi ha gent més rica; ni l’enginy, perquè Beaumarchais no el superava, però en tenia tant com vostè, sinó com el serveixen, sense dir ni una paraula, al minut, al segon. Sembla que els criats, només per la manera que té de tocar la campaneta, endevinin el que desitja i que això, sigui el que vulgui, estigui sempre preparat.

—El que diu és veritat en part. Coneixen els meus costums. Ara ho comprovarà. Per exemple, ¿vol fer alguna cosa mentre es beu el te?

—Redéu, tinc ganes de fumar.

Montecristo va acostar-se al timbre i va trucar una vegada.

Un segon després, va obrir-se una porta dissimulada i Alí va aparèixer amb dos xibucs ataconats d’un latakia[120] excel·lent.

—Meravellós —va dir Albert.

—No, és d’allò més simple —va replicar Montecristo—. Alí sap que, quan prenc te o cafè, habitualment fumo. Sap que he demanat te, sap que he vingut amb vostè, sent que el crido, s’imagina per què, i, com que és d’un país on l’hospitalitat s’exerceix sobretot amb la pipa, en lloc d’un xibuc, en porta dos.

—Certament, és una explicació com qualsevol altra, però també és veritat que només vostè… Oh! ¿Què és això que sento?

I Morcerf va inclinar-se cap a la porta per la qual entraven, en efecte, el sons d’una guitarra.

—A fe meva, benvolgut vescomte, aquesta tarda la música l’empaita: amb prou feines acaba d’escapar del piano de la senyoreta Danglars i va a parar a la gusla d’Haidea.

—Haidea! Un nom adorable! ¿Hi ha, doncs, dones anomenades realment Haidea, tret de les dels poemes de lord Byron?

—Certament. Haidea és un nom molt rar a França, però bastant comú a Albània i a Epir. És com dir, per exemple, castedat, pudor, innocència; una mena de nom de fonts, com diuen els seus parisencs.

—Ah, que encantador! —va exclamar Albert—. Voldria veure les nostres franceses amb noms com ara senyoreta Bondat, senyoreta Silenci, senyoreta Caritat Cristiana! Punyeta, ¿s’imagina l’efecte que faria en unes amonestacions que la senyoreta Danglars, en lloc de dir-se Claire Marie Eugénie, com l’anomenen, es digués senyoreta Castedat Pudor Innocència Danglars?

—No cridi tant, boig! —digué el comte—. Haidea podria sentir-nos.

—¿I s’enfadaria?

—No —va respondre el comte, altiu.

—¿És bona persona? —va preguntar Albert.

—No es tracta de bondat sinó d’un deure: una esclava no s’enfada amb l’amo.

—Au, ara no faci broma! ¿Encara hi ha esclaves?

—Sens dubte, atès que Haidea és la meva.

—Realment, vostè no és com els altres ni fa res com la resta de les persones. Ser esclava del comte de Montecristo, a França, és un privilegi. Tenint en compte l’or que vostè mou, és una plaça que deu valer cent mil escuts anuals.

—Cent mil escuts! La pobra criatura va posseir molt més que això: va venir al món enmig de tresors al costat dels quals els de Les mil i una nits eren ben poca cosa.

—És, doncs, realment una princesa?

—Vostè ho ha dit, i fins i tot una de les més importants del seu país.

—M’ho afigurava. ¿Com és, però, que una princesa va convertir-se en esclava?

—¿Com va convertir-se Dionís el Tirà en mestre d’escola? L’atzar de la guerra, benvolgut vescomte, els capricis de la fortuna.

—¿I el seu origen és un secret?

—Per a tothom, sí, però no pas per a vostè, benvolgut vescomte, que és amic meu i que guardarà silenci si em promet callar. ¿M’ho promet?

—Oh, paraula d’honor!

—¿Coneix la història del paixà de Janina?

—¿D’Alí Paixà? Sens dubte, perquè el meu pare va fer fortuna al seu servei.

—És veritat, ho havia oblidat.

—¿I quina relació té Haidea amb Alí Paixà?

—És, senzillament, la seva filla.

—¿Què diu? ¿Filla d’Alí Paixà?

—I de la bella Vasiliki.

—¿I esclava de vostè?

—Oh, Déu meu, sí!

—¿Com és això?

—Caram, vaig passar un dia pel mercat de Constantinoble i vaig comprar-la!

—Esplèndid! Amb vostè, comte, no vius, somies. Ara, escolti, vull demanar-li una cosa molt indiscreta.

—Continuï.

—Tenint en compte que surt amb ella, que l’acompanya a l’Òpera…

—¿Sí?

—Crec que puc arriscar-me a fer-li una petició.

—Pot arriscar-se a demanar-me el que vulgui.

—Doncs, bé, benvolgut comte, presenti’m la seva princesa.

—Amb molt de gust, però amb dues condicions.

—Les accepto per endavant.

—Primera, no parlarà mai a ningú d’aquesta presentació.

—Molt bé —Morcerf va allargar la mà—, ho juro.

—Segona, no li dirà que el pare de vostè va servir el seu.

—També ho juro.

—Perfecte, vescomte. ¿Recordarà els dos juraments, oi?

—Oh! —va fer Albert.

—Molt bé. Sé que és un home d’honor.

El comte va fer sonar de nou el timbre, Alí va reaparèixer.

—Avisa Haidea que aniré a prendre cafè amb ella —li digué—, i fes-li comprendre que li demano permís per presentar-li un amic.

Alí va inclinar-se i va sortir.

—Entesos, doncs, benvolgut vescomte, res de preguntes directes. Si vol saber alguna cosa, pregunti-me-la, i jo l’hi demanaré a ella.

—Entesos.

Alí va reaparèixer per tercera vegada i va mantenir la cortina aixecada per indicar a l’amo i a Albert que podien passar.

—Entrem —digué Montecristo.

Albert va passar-se una mà pels cabells i va arrissar-se el bigoti, el comte va agafar de nou el barret, va posar-se els guants i va precedir Albert a l’apartament, que Alí vigilava com un sentinella avançat i les tres cambreres franceses a les ordres de Myrtho defensaven com si es tractés d’un fortí.

Haidea els esperava a la primera peça, el saló, i feia uns ulls com unes taronges perquè era la primera vegada que un home arribava fins a ella tret de Montecristo. Es trobava asseguda en un sofà, en un racó, amb les cames encreuades, i s’havia fet, per dir-ho així, un niu enmig de les teles de seda, ratllades i brodades, les més luxoses d’Orient. Al costat, tenia l’instrument que l’havia delatat. En aquella posició, estava encantadora.

En veure Montecristo, va aixecar-se amb el seu peculiar doble somriure de filla i d’amant. Montecristo va acostar-s’hi i va allargar-li la mà, sobre la qual, com de costum, ella va posar els llavis.

Albert s’havia quedat a prop de la porta, impressionat per aquella estranya bellesa que veia per primera vegada i de la qual, a França, ningú no es podia fer una idea.

—¿Qui em portes? —va preguntar la noia en romaic a Montecristo—. ¿Un germà, un amic, un simple conegut o un enemic?

—Un amic —va respondre Montecristo en la mateixa llengua.

—¿El seu nom?

—Comte Albert, és el mateix que vaig alliberar de mans dels bandits de Roma.

—¿En quina llengua vols que li parli?

Montecristo va adreçar-se a Albert.

—¿Sap el grec modern? —va preguntar-li.

—Per desgràcia, benvolgut comte —digué Albert—, no conec ni l’antic. Ni Homer ni Plató han tingut mai un alumne més pobre ni, fins i tot gosaria dir, més desdenyós.

—Aleshores —va dir Haidea, demostrant que acabava d’entendre la pregunta de Montecristo i la resposta d’Albert—, parlaré en francès o en italià, si és que el meu senyor vol que parli.

Montecristo va reflexionar un instant:

—Parlaràs en italià —digué.

Després va adreçar-se a Albert:

—És una llàstima que no entengui el grec modern o l’antic. Haidea els parla tots dos admirablement. La pobra criatura es veurà obligada a parlar-li en italià, cosa que, potser, li donarà, a vostè, una idea falsa d’ella.

Va fer un senyal a Haidea.

—Sigues benvingut, amic, que véns amb el meu amo i senyor —va dir la noia en un excel·lent toscà i amb el dolç accent romà, que fa la llengua del Dante tan sonora com la d’Homer—. Alí, cafè i unes pipes!

I Haidea va fer un senyal amb la mà a Albert perquè s’acostés, mentre Alí es retirava per complir les ordres de la jove ama.

Montecristo va indicar a Albert dos seients plegables, i cadascú va agafar el seu per acostar-lo a una mena de vetllador amb un narguil al mig, i ple de flors naturals, dibuixos i àlbums de música.

Alí va tornar amb el cafè i els xibucs; quant a Baptistin, aquella part de la casa, li estava prohibida.

Albert va rebutjar la pipa que li allargava el nubià.

—Oh, agafi-la, agafi-la! —digué Montecristo—. Haidea és gairebé tan civilitzada com una parisenca: els havans li resulten desagradables perquè les pudors li fan fàstic, però el tabac oriental, com vostè sap, és un perfum.

Alí va sortir.

Havien preparat les tasses de cafè, però, al costat de la d’Albert, hi havia una sucrera. Montecristo i Haidea prenien la infusió a la manera àrab, és a dir sense endolcir-la.

Haidea va allargar la mà, va agafar amb la punta dels dits rosats i prims, la tassa de porcellana del Japó i va acostar-se-la als llavis amb l’ingenu plaer d’una criatura que beu o menja una cosa que li agrada.

Al mateix temps, van entrar dues dones amb dues safates més, carregades de gelats i sorbets, i van deixar-les sobre unes tauletes destinades a aquest ús.

—Estimat amfitrió, i vostè, signora —va dir Albert en italià—, els prego que excusin la meva estupefacció. Estic atordit, cosa bastant natural. Vet aquí que retrobo l’Orient al centre de París, l’Orient de veritat, no pas el que vaig veure sinó el que somiava. Fa un instant, sentia rodar els òmnibus i sonar les campanetes dels venedors de llimonada. Oh, signora, quina llàstima que jo no sàpiga parlar grec, perquè la seva conversa, afegida a aquest ambient màgic, constituiria per a mi una vetllada que recordaria sempre.

—Parlo prou bé l’italià per mantenir-hi una conversa, senyor —digué Haidea tranquil·lament—, i, si li agrada l’Orient, faré que el retrobi aquí.

—¿De què puc parlar? —va preguntar Albert a Montecristo en veu molt baixa.

—Del que vulgui: del seu país, de la seva joventut, dels seus records, o, si ho prefereix, de Roma, Nàpols o Florència.

—Oh! —va dir Albert—. No valdria la pena tenir una grega al davant i parlar-li del mateix que a una parisenca. Deixi’m parlar-li d’Orient.

—Faci-ho, benvolgut Albert, és la conversa que li resulta més agradable.

Albert va adreçar-se a Haidea.

—¿A quina edat va abandonar Grècia, la signora?

—Als cinc anys —va respondre Haidea.

—¿I recorda la seva pàtria?

—Quan tanco els ulls, ho veig tot de nou. Hi ha dues mirades: la del cos i la de l’ànima. A vegades, la del cos pot oblidar, però la de l’ànima recorda sempre.

—¿I quin és el seu record més llunyà?

—Amb prou feines caminava; la meva mare, que es deia Vasiliki, que significa reial —va dir la jove, aixecant el cap mentre afegia aquesta precisió—, m’agafava per la mà i totes dues, cobertes amb un vel, després de ficar al fons de la bossa tot l’or que teníem, anàvem a demanar almoina per als presoners, dient: «Qui dóna als pobres, presta a l’Etern». Quan teníem la bossa plena, tornàvem al palau, i, sense dir res al meu pare, enviàvem tots els diners que la gent ens havia donat, prenent-nos per unes pobres dones, a l’ecònom del convent, que els repartia entre els presoners.

—¿Quina edat tenia llavors?

—Tres anys —va dir Haidea.

—¿Així, doncs, recorda tot el que va passar al seu voltant, des dels tres anys?

—Tot.

—Comte —digué Morcerf en veu molt baixa a Montecristo—, hauria de permetre a la signora contar-nos alguna cosa de la seva història. Vostè m’ha prohibit que li parlés del meu pare, però potser me’n parlarà ella, i no s’imagina el feliç que em faria escoltar el seu nom pronunciat per una boca tan bufona.

Montecristo va girar-se cap a Haidea i li va dir en grec:

—Πατρός μέν άτην, μηδέ νομα προδότον καί προδοσίαν, είπεήμϊν[121].

Haidea va deixar anar un llarg sospir, un núvol va enfosquir-li el front puríssim.

—¿Què li diu? —va xiuxiuejar Morcerf.

—Li repeteixo que és vostè un amic i que no ha d’amagar-li res.

—Així —va continuar Albert—, aquest pelegrinatge piadós a favor dels presoners és el seu primer record. ¿I el següent?

—¿El següent? Em veig a l’ombra d’uns sicòmors, a la vora d’un llac del qual encara recordo el mirall tremolós entre el fullatge. El pare, assegut sobre uns coixins, es recolzava a l’arbre més vell i més frondós; la mare es trobava ajaguda als seus peus, i jo, una feble criatura, jugava amb la barba blanca del meu progenitor, que li queia fins al pit, i amb la simitarra amb pom de diamants que duia a la cintura. De tant en tant, se li acostava un albanès que li deia algunes paraules a les quals jo no parava atenció; ell es limitava a respondre en el mateix to de veu: «mort» o «perdó»!

—Resulta estrany que una jove digui aquestes coses si no és a l’escenari d’un teatre, i pensar que no es tracta de cap ficció —va comentar Albert—. Amb aquest horitzó tan poètic, amb aquest passat meravellós, ¿què li sembla França?

—Un país magnífic —va respondre Haidea—, però el veig com és perquè el miro amb ulls de dona, al contrari del meu, que només vaig veure amb ulls de criatura i continua embolcallat amb una boira lluminosa o fosca, segons que el contempli com una dolça pàtria o com un lloc de patiments amargs.

—¿Com ha pogut patir tant, signora, sent tan jove? —va dir Albert, cedint, a pesar seu, al poder de la banalitat.

—Haidea va mirar Montecristo, que va fer un senyal imperceptible i va murmurar en grec:

—Είπέ[122].

—Els primers records són els que configuren l’esperit, i, tret dels dos que acabo d’explicar-li, els de la meva joventut són tristos.

—Parli, parli, signora —va dir Albert—, li juro que l’escolto amb un gran plaer.

Haidea va somriure amb tristesa.

—¿Vol, doncs, que passi als altres records?

—L’hi prego.

—Doncs, bé, tenia quatre anys quan, un vespre, la mare va despertar-me. Ens trobàvem al palau de Janina. La mare va agafar-me dels coixins on jo dormia, i, quan vaig obrir els ulls, vaig veure els seus plens de llàgrimes.

»Se’m va emportar sense dir res.

»En veure-la plorar, ja també vaig fer-ho.

»—Silenci, criatura! —em va dir.

»Sovint, a desgrat dels consols o de les amenaces maternals, jo, capritxosa com tots els infants, continuava plorant. En aquella ocasió, però, la veu de la mare expressava un terror tan gran que vaig callar de cop.

»Se m’emportava corrents.

»Aleshores vaig veure que baixàvem per una ampla escala. Totes les minyones de la mare, carregades amb cofres, saquets, objectes preciosos i bosses amb monedes d’or, ens precedien precipitadament.

»Darrere les dones, anava una escorta de vint homes, armats amb pistoles i llargs fusells, i amb el vestit que, a França, coneixen d’ençà que Grècia va tornar a ser una nació.

»Hi havia alguna cosa sinistra, cregui’m —va afegir Haidea, movent el cap i posant-se pàl·lida en recordar-ho—, en la llarga fila d’esclaves i de dones encara atordides per la son, o almenys m’ho semblava; potser les feia adormides perquè jo m’havia despertat malament.

»L’escala s’omplia d’ombres gegantesques que les torxes d’avet feien tremolar a les voltes.

»—De pressa! —va exclamar una veu al fons de la galeria.

»Aquella veu va fer que tothom s’inclinés, com el vent, quan recorre la plana, doblega les espigues dels camps.

»A mi, va esgarrifar-me.

»Era la del meu pare.

»Anava l’últim, amb la seva esplèndida indumentària. Portava a la mà la carrabina que l’emperador dels francesos li havia regalat, i, recolzat en el seu favorit Selim, ens empenyia davant seu com fa un pastor amb un ramat esmaperdut.

»El pare era un home il·lustre —va continuar Haidea, alçant el cap—, que Europa va conèixer sota el nom d’Alí Paixà, senyor de Janina, davant el qual Turquia va tremolar».

Sense saber per què, Albert va estremir-se en sentir aquestes paraules, pronunciades amb un accent indefinible d’altivesa i dignitat. Va semblar-li que alguna cosa fosca i aterridora brillava als ulls de la noia, quan, semblant a una pitonissa que invoca un espectre, va despertar el record d’aquella figura sagnant, la mort terrible de la qual va fer semblar gegantesca als ulls de l’Europa contemporània.

—La marxa va aturar-se aviat —va continuar Haidea—. Ens trobàvem al peu de l’escala i a la vora d’un llac. La mare em premia contra el seu pit agitat, i, a dues passes darrere nostre, vaig veure el pare, que llançava mirades inquietes a totes bandes.

»Davant nostre, hi havia quatre esglaons de marbre. Sota l’últim, es balancejava una barca.

»Des del punt on ens trobàvem, vèiem una massa negra al mig del llac: era el quiosc al qual ens dirigíem. Em semblava a una distància considerable, potser a causa de la foscor.

»Vam pujar a la barca. Recordo que els rems no feien gens de soroll quan tocaven l’aigua. Vaig inclinar-me per mirar-los: els havien embolicat amb les faixes dels nostres palikars[123].

»Tret del remadors, a la barca, només hi anaven dones, el meu pare, la mare, Selim i jo.

»Els palikars s’havien quedat a la vora del llac, agenollats a l’últim esglaó, a fi d’utilitzar els altres com a parapet, en cas que els perseguissin.

»La barca semblava volar.

»—¿Per què va tan de pressa? —vaig preguntar a la mare.

»—Silenci, filla meva! —em va respondre—. És que fugim.

»No ho vaig entendre. ¿Per què fugia el meu pare, ell, el totpoderós, que havia adoptat com a divisa M’odien, doncs em temen, quan sempre eren els altres que fugien davant seu?

»En efecte, allò que fèiem al llac era fugir. Després, ell va dir-me que la guarnició de Janina, fatigada per un llarg servei…».

Aquí, Haidea va adreçar una expressiva mirada a Montecristo, que no la deixava d’ull. La jove va continuar, doncs, a poc a poc, com algú que inventa o que suprimeix.

Deia, signora —va fer Albert, que escoltava el relat amb una gran atenció—, que la guarnició de Janina, fatigada per un llarg servei…

—Havia fet un tracte amb el seraskier[124] Kurchid, enviat pel soldà per apoderar-se del meu pare. Va ser aleshores quan el pare, després d’enviar al soldà un oficial francès en qui tenia absoluta confiança, va decidir retirar-se a l’asil que s’havia preparat feia molt de temps i que ell anomenava kataphygion, és a dir el seu refugi.

—¿Recorda el nom d’aquell oficial, signora?

Montecristo va intercanviar amb la noia una mirada ràpida com un llampec, que Morcerf no va captar.

—No, no el recordo; potser em vindrà més tard a la memòria i l’hi diré.

Albert anava a pronunciar el nom del seu pare quan Montecristo va aixecar lentament un dit en senyal de silenci: el jove va recordar el seu jurament i va callar.

—Remàvem cap al quiosc.

»La vista que oferia el palau era la d’una planta baixa adornada amb arabescs, les terrasses de la qual arribaven fins a l’aigua, i un primer pis que donava al llac.

»A sota, però, de la planta baixa, allargant-se illa endins, hi havia un soterrani al qual ens van conduir, a la mare, a mi i a les nostres dones, i on s amuntegaven seixanta mil bosses i dos-cents barrils. A les bosses, hi havia vint-i-cinc milions en monedes d’or; als barrils, trenta mil lliures de pólvora.

»Al costat dels barrils, hi havia Selim, el favorit del pare i del qual ja he Parlat. Vigilava dia i nit, empunyant una llança amb una metxa encesa a la punta: tenia ordres de fer-ho volar tot —quiosc, guàrdia, paixà, dones i or al primer senyal del meu pare.

»Recordo que les esclaves, que coneixien el temible veí, ploraven, gemegaven i pregaven dia i nit.

»Quant a mi, encara veig el jove soldat de cutis pàl·lid i ulls negres, i estic segura que, quan l’àngel de la mort baixarà cap a mi, reconeixeré Selim.

»No podria dir el temps que vam quedar-nos allí, aleshores jo encara ignorava què era el temps. A vegades, però rarament, el pare ens feia cridar, a la mare i a mi, a la terrassa del palau: eren les meves hores de plaer ja que, al soterrani, només veia ombres que gemegaven i la llança encesa de Selim. El pare, assegut davant un enorme finestral, adreçava mirades ombrívoles a l’horitzó, interrogant cada punt negre que apareixia al llac, mentre la mare, mig ajaguda al costat, li recolzava el cap a l’espatlla, i jo jugava als seus peus, admirant, amb l’esbalaïment infantil que engrandeix els objectes, els escarpaments del Pindos, que s’aixecava a l’horitzó, els castells de Janina, que sortien, angulosos i blaus, de les aigües del llac, i les tofes immenses de vegetació negra, enganxades com líquens a les roques de la muntanya, que, de lluny, semblaven molses, i, de prop, són avets gegantescos i murtres immenses.

»Un matí, el pare va enviar-nos a buscar. Vam trobar-lo força tranquil, però més pàl·lid que de costum.

»—Tingues una mica de paciència, Vasiliki, avui s’haurà acabat tot. Avui arriba l’ordre del soldà i quedarà decidit el meu destí. Si em concedeix el perdó total, tornarem en triomf a Janina; si les notícies són dolentes, fugirem aquesta nit.

»—¿I si no ens deixen fugir? —va preguntar la mare.

»—Oh, tranquil·la! —va respondre Alí, somrient—. Selim i la seva llança encesa em responen d’ells. Voldrien que jo morís, però no pas sota la condició d’acompanyar-me.

»La mare només va respondre amb sospirs a unes paraules de consol que no sortien del cor del pare.

»Ella va preparar-li l’aigua glaçada que el pare bevia a cada instant perquè, d’ençà que ens havíem retirat al quiosc, el consumia una febre ardent; va perfumar-li la barba blanca i li va encendre el xibuc. El pare en contemplava distretament, durant hores, el torterol de fum volatilitzant-se enlaire.

»De cop i volta, va fer un moviment tan brusc que vaig espantar-me.

»Després, sense desviar la mirada del punt que atreia la seva atenció, va demanar la ullera de llarga vista.

»La mare, més blanca que l’estuc on es recolzava, va passar-l’hi.

»Vaig adonar-me que la mà del pare tremolava.

»—Una barca! Dues… tres… —va murmurar el pare—, quatre!

»Va aixecar-se, va agafar les armes i, me’n recordo, va abocar pólvora a les cassoletes de les pistoles.

»—Vasiliki —digué a la meva mare, amb un estremiment visible—, ha arribat el moment que decidirà el nostre destí; d’aquí a mitja hora, sabrem la resposta del sublim emperador. Retira’t al soterrani amb Haidea.

»—No vull abandonar-lo —digué Vasiliki—, si mor, amo meu, vull morir amb vostè.

»—Vés al costat de Selim! —va cridar el pare.

»—Adéu, senyor! —va murmurar la mare, obeint amb una inclinació, però decidida a esperar l’arribada de la mort.

»—Emporteu-vos Vasiliki! —va ordenar el pare als seus palikars.

»Però jo, de qui tothom s’oblidava, vaig anar corrents cap a ell, allargant-li les mans. Em va veure, va inclinar-se i va fer-me un petó al front.

»Mentre baixàvem, distingíem a través dels emparrats de la terrassa les barques que s’acostaven pel llac. Semblants a punts negres feia una estona, ara pareixien ocells que volessin arran de les onades.

»Mentrestant, al quiosc, vint palikars, ajupits als peus del meu pare i amagats per les gelosies, amb els llargs fusells amb incrustacions de nacre i de plata preparats, guaitaven amb mirades d’odi l’arribada dels vaixells. Havien escampat una gran quantitat de cartutxos per terra. El pare mirava el rellotge i es passejava amb angoixa.

»Això és el que va colpir-me quan vaig abandonar-lo després de l’últim petó que en vaig rebre.

»La mare i jo vam travessar el soterrani. Selim continuava al seu lloc, ens va somriure amb tristesa. Vam anar a buscar coixins a l’altra banda de la caverna i vam tornar a seure al costat de Selim. Enmig dels grans perills, els cors abnegats es busquen, i, malgrat que jo era una criatura, m’adonava instintivament que una gran desgràcia planava sobre els nostres caps».

Albert havia sentit contar sovint, no pas al seu pare, que no en parlava mai, sinó a altres persones, els últims moment del visir de Janina, i havia llegit diverses versions de la seva mort. Aquella història, però, que revivia en la persona i la veu de la jove, aquell accent i aquella lamentable elegia, l’omplien alhora d’un encís i un horror indicibles.

Quant a Haidea, trasbalsada pels terribles records, havia deixat de parlar un instant. Com una flor que es doblega un dia de tempesta, havia recolzat el front en una mà, i la mirada, vaga, perduda, semblava veure encara a l’horitzó el Pindos verdejant i les aigües blaves del llac de Janina, mirall màgic que reflectia el lúgubre quadre que ella esbossava.

Montecristo la mirava amb una indefinible expressió d’interès i pietat.

—Continua, filla —li digué en romaic.

Haidea va aixecar el front, com si les sonores paraules que Montecristo acabava de pronunciar l’haguessin despertat d’un somni.

—Eren les quatre de la tarda —va dir—, però, malgrat que, fora, el dia era encara pur i brillant, nosaltres ens trobàvem en les tenebres del soterrani.

»A la caverna, només brillava una llum, semblant a un estel espurnejant en un cel negre: la metxa de Selim.

»La meva mare era cristiana i pregava.

»Selim repetia de tant en tant la invocació sagrada:

»—Déu és gran!

»La mare encara tenia, tanmateix, una certa esperança. Mentre baixàvem, li havia semblat reconèixer el francès enviat a Constantinoble i en qui el meu pare confiava totalment, perquè sabia que els soldats del soldà de França són, habitualment, nobles i generosos. Va avançar unes quantes passes cap a l’escala i va escoltar.

»—S’acosten —digué—. Tant de bo portin la pau i la vida.

»—¿De què tens por Vasiliki? —va replicar-li Selim amb la seva veu tan suau i tan orgullosa alhora—. Si no porten la pau, els matarem.

»I avivava la flama de la llança amb un gest que el feia assemblar-se al Dionís de l’antiga Creta.

»Però a mi, tan petita i tan ingènua, em feia por aquell valor, que trobava insensat i ferotge, i m’esgarrifava morir d’una manera tan espantosa, llançada enlaire, envoltada per les flames.

»M’adonava que la mare experimentava les mateixes impressions perquè la sentia estremir-se.

»—Déu meu, Déu meu, mamà —vaig exclamar—, ¿és que anem a morir?

»Quan van sentir-me, les esclaves van redoblar els plors i les pregàries.

»—Criatura —va dir-me Vasiliki—, Déu et guard d’acabar desitjant aquesta mort que avui tems.

»Després digué en veu molt baixa:

»—¿Quines són les ordres de l’amo, Selim?

»—Si m’envia el punyal, és que el soldà refusa perdonar-lo, i aleshores jo calo foc; si m’envia l’anell, vol dir que el soldà el perdona i jo lliuro el polvorí.

»—Amic —li digué la mare—, quan arribi l’ordre de l’amo, si t’envia el punyal, en lloc de matar-nos a tots d’aquesta manera que ens espanta, t’oferirem el coll perquè ens matis amb el punyal.

»—Sí, Vasiliki —va respondre tranquil·lament Selim.

»De sobte, vam sentir una mena de crits molt forts. Vam escoltar, eren crits d’alegria: el nom del francès enviat a Constantinoble ressonava, repetit pels nostres palikars. Resultava evident que portava la resposta del sublim emperador i que era favorable».

—¿I no en recorda el nom? —va preguntar Morcerf, d’allò més disposat a ajudar la memòria de la narradora.

Montecristo va fer un signe a la noia.

—No el recordo —va respondre Haidea.

»El soroll augmentava, van ressonar passos cada vegada més pròxims: algú baixava per les escales del soterrani.

»—¿Qui ets? —cridà Selim—. Siguis qui siguis, no facis una passa més.

»—Glòria al soldà! —va exclamar l’ombra—. Al visir Alí, li han concedit el perdó, i no solament ha salvat la vida sinó que li seran restituïts els béns i la fortuna.

»La mare va llançar un crit d’alegria i em va prémer contra el seu cor.

»—Atura’t! —li va dir Selim, en veure que es disposava a sortir—. Saps que necessito l’anell.

»—És just —digué la mare, i va agenollar-se al mateix temps que m’aixecava cap al cel, com si, al mateix temps que pregava a Déu per mi, volgués acostar-m’hi».

Per segona vegada, Haidea va callar, vençuda per una emoció tan forta que la suor li regalimava pel front, que havia empal·lidit, i la veu, ofegada, semblava no poder superar la gola, seca.

Montecristo va abocar una mica d’aigua glaçada en un got i l’hi va oferir amb una tendresa que deixava traslluir un matís de manament.

—Valor, filla meva.

Haidea va eixugar-se els ulls i el front, i va continuar:

—Mentrestant, els nostres ulls, habituats a la foscor, havien identificat el missatger del paixà: era un amic.

»Selim també l’havia reconegut, però aquell jove valent només sabia una cosa: obeir.

»—¿En nom de qui véns? —va preguntar.

»—Del nostre amo, Alí Paixà.

»—Si véns en nom seu, ¿saps què has de portar-me?

»—Sí, et porto el seu anell.

»Al mateix temps, va aixecar la mà per sobre del cap. Era, però, massa lluny i no hi havia prou claror perquè Selim, des d’on ens trobàvem, pogués distingir i reconèixer l’objecte que l’altre li mostrava.

»—No ho veig.

»—Acosta’t —va dir el missatger—, o m’acostaré jo.

»—Ni una cosa ni l’altra —va respondre el jove soldat—. Deixa l’objecte que portes sota aquest raig de llum i retira’t fins que jo l’hagi vist.

»—D’acord —va dir el missatger.

»I va retirar-se després de deixar en el lloc indicat l’objecte que l’identificava.

»Els nostres cors palpitaven perquè l’objecte semblava, efectivament, un anell. ¿Era, però, el del pare?

»Selim, amb la metxa encesa a la mà, va acostar-se a l’obertura, va inclinar-se sota el raig de llum i va recollir l’objecte.

»—L’anell de l’amo —va dir, fent-li un petó—, està bé!

»Va llençar la metxa a terra, va trepitjar-la i va apagar-la.

»El missatger va llançar un crit d’alegria i va picar de mans. En sentir el senyal, van aparèixer quatre soldats del seraskier Kurchid i Selim va caure, travessat per cinc punyalades, una per cada atacant.

»Embriagats pel crim, tot i que pàl·lids de por, van envair el soterrani per veure si hi havia foc en alguna banda, i van rebolcar-se sobre els sacs de l’or.

»Mentrestant la mare va agafar-me en braços, i, àgilment, per passadissos que només coneixíem nosaltres, va arribar a una escala secreta. Al quiosc, el terrabastall era esfereïdor.

»Els soldats de Kurchid, és a dir, els nostres enemics, ocupaven totalment les sales de la planta baixa. Quan la mare anava a empènyer la porteta, vam sentir ressonar, terrible i amenaçadora, la veu del paixà.

»La mare va collar un ull a les escletxes de la porta. Per casualitat, davant meu hi havia un altre forat i vaig mirar.

»—¿Què voleu? —deia el pare a unes persones que tenien un paper amb lletres daurades a la mà.

»—El que volem és comunicar-te la voluntat de la Seva Altesa —va respondre un d’ells—. ¿Veus aquest document?

»—El veig —va respondre el pare.

»—Doncs, bé, llegeix: demana el teu cap.

»El pare va amollar una rialla, que resultava més espantosa que una amenaça, i, tot rient, va disparar dos trets amb les seves pistoles i va matar dos homes.

»Els palikars, ajaguts fins aleshores de boca terrosa al voltant del meu pare, van aixecar-se i van obrir foc: la sala va omplir-se de soroll, flames i fum.

»Els altres van respondre immediatament al foc, les bales van començar a foradar la porta al nostre voltant.

»Oh, que magnífic, que gran, semblava el meu pare, Alí Paixà, enmig de les bales, amb la simitarra al puny i la cara negra de pólvora! Com fugien els seus enemics!

»—Selim, Selim! —cridava—. Fes el teu deure, guardià del foc!

»—Selim és mort! —li va respondre una veu, que semblava sortir de les profunditats del quiosc—. Alí, senyor meu, estàs perdut!

»Al mateix temps, va sonar una detonació sorda i el parquet va saltar a trossos al voltant del pare.

»Els enemics disparaven des de la planta baixa, a través del sostre. Tres o quatre palikars van caure, travessats de baix a dalt per les bales.

»El pare va rugir, va enfonsar els dits als forats fets pels projectils i va arrencar una placa sencera del parquet.

»Al mateix temps, però, per aquella obertura, va esclatar una vintena de trets, i la flamarada, com si sortís del cràter d’un volcà, va arribar als tapissos i va devorar-los.

»Enmig de l’espantós tumult i de la terrible cridòria, dos trets ben distints dels altres i dos crits més punyents que la resta, van esglaiar-me. Els dos trets havien ferit mortalment el pare, era ell qui havia cridat d’aquella manera.

»Tanmateix continuava dempeus, aferrat a una finestra. La mare sacsejava la porta per anar a morir amb ell, però la porta era tancada per dintre.

»Al seu voltant, els palikars s’agitaven en les convulsions de l’agonia; Dos o tres, que no havien resultat ferits o ho havien estat lleugerament, van llançar-se per les finestres.

»Al mateix temps, tot el terra va cruixir, trencat per sota. El pare va plegar-se sobre un genoll: vint braços armats amb sabres, pistoles i punyals van caure alhora sobre un sol home, i va desaparèixer sota un remolí de foc, atiat per aquelles dimonis, que rugien com si l’infern se’ls hagués obert sota els peus.

»Vaig adonar-me que queia a terra: la mare, desmaiada, es desplomava».

Haidea va deixar caure els braços mentre amollava un gemec i mirava el comte com preguntant-li si estava satisfet de la seva obediència.

El comte va aixecar-se, se li va acostar, va agafar-li una mà i va dir-li en romaic:

—Descansa, estimada criatura, i sigues valenta, pensant que hi ha un Déu que castiga els traïdors.

—És una història espantosa, comte —digué Albert, esgarrifat per la pal·lidesa d’Haidea—. Ara em reprotxo haver estat tan cruelment indiscret.

—No ha passat res —va respondre Montecristo, i va afegir mentre posava una mà al cap de la noia—: Haidea és una dona valenta. A vegades, explicar les seves penes significa un alleujament per a ella.

—Perquè les meves penes, senyor meu —va dir vivament la noia—, em recorden els teus favors.

Albert va mirar-la amb curiositat perquè la jove encara no havia explicat el que ell desitjava saber per sobre de tot: com havia esdevingut esclava del comte.

Haidea va veure el mateix desig reflectit als ulls del comte i als d’Albert.

Va continuar.

—Quan la mare va recobrar els sentits, ens trobàvem davant del seraskier.

»—Mateu-me —digué—, però salveu l’honor de la vídua d’Alí.

»—No és a mi, a qui has d’adreçar-te —va respondre Kurchid.

»—¿A qui, doncs?

»—Al teu nou amo.

»—¿Qui és?

»—Aquest.

»I Kurchid va assenyalar un dels qui més havien contribuït a la mort del pare».

—¿Aleshores vostès dues van convertir-se en propietat d’aquell home? —va preguntar Albert a la noia, que havia pronunciat les últimes paraules amb còlera.

—No —va replicar Haidea—, no va gosar mirar-nos, ens va vendre a uns mercaders d’esclaus que es dirigien a Constantinoble. Vam travessar Grècia i vam arribar mig mortes a la porta imperial, atapeïda de curiosos que ens obrien pas, quan, de sobte, la mare, seguint la direcció de les seves mirades, va llançar un crit i va desplomar-se, tot assenyalant-me un cap col·locat a sobre de la porta.

»A sota, hi havia escrites aquestes paraules:

»“Aquest és el cap d’Alí Paixà, senyor de Janina”.

»Tot plorant, vaig provar d’aixecar la meva mare: era morta!

»Van portar-me al basar: un armeni ric va comprar-me, va fer-me instruir, va posar-me professors i, quan vaig fer tretze anys, va vendre’m al soldà Mahmud».

—A qui la vaig comprar jo —digué Montecristo—, com ja li he explicat, Albert, per una maragda semblant a la que faig servir per ficar les pastilles d’haixix.

—Oh, senyor, ets bo, ets gran —va exclamar Haidea mentre besava la mà de Montecristo—, i sóc feliç de ser teva.

Albert s’havia quedat atordit pel que acabava de sentir.

—Acabi’s la tassa de cafè —li digué el comte—, hem arribat al final de la història.





LXXIX


Ens escriuen de Janina

Franz havia sortit tan vacil·lant i esmaperdut de l’habitació de Noirtier, que havia provocat fins i tot la pietat de Valentine.

Villefort, que només havia articulat algunes paraules sense sentit i havia fugit al seu despatx, va rebre dues hores després la carta següent:

Després de la revelació d’aquest matí, el senyor Noirtier de Villefort no pot considerar possible una aliança entre la seva família i la del senyor Franz d’Épinay. Al senyor Franz d’Épinay, li causa horror pensar que el senyor de Villefort, que semblava conèixer els esdeveniments contats aquest matí, no l’hagi previngui sobre l’assumpte.

Qualsevol que hagués vist aleshores el magistrat, abatut pel cop, no s’hauria cregut que el pogués preveure. En efecte, el senyor de Villefort mai no s’hauria imaginat que el seu pare portés la franquesa, o més aviat la rudesa, fins al punt de contar una història com aquella. També és cert que el senyor Noirtier, força desdenyós pel que feia a l’opinió del fill, no s’havia preocupat d’esclarir el fet als ulls de Villefort, i que aquest sempre havia cregut que el general de Quesnel, o el baró d’Épinay, segons que vulguem designar-lo amb el nom que s’havia fet o amb el que li havien fet, havia mort assassinat i no pas lleialment en un duel.

Aquella carta tan dura de part d’un jove tan respectuós fins aleshores era mortal per l’orgull d’un home com Villefort.

Amb prou feines acabava d’arribar al despatx, la seva dona va entrar.

La sortida de Franz, cridat pel senyor Noirtier, havia sorprès tant tothom que la situació de la senyora de Villefort, que s’havia quedat sola amb el notari i els testimonis, havia esdevingut cada cop més incòmoda. Aleshores havia pres una decisió i havia sortit del saló tot anunciant que anava a veure què passava.

El senyor de Villefort va limitar-se a dir-li que, com a conseqüència d’una explicació entre ell, el senyor Noirtier i el senyor d’Épinay, el compromís de Valentine amb Franz s’havia trencat.

Era difícil comunicar-ho als qui s’esperaven. Per tant, la senyora de Villefort, en tornar al saló, només va dir que, com que, al començament de la conversa, el senyor Noirtier havia patit una mena d’atac d’apoplexia, el contracte, naturalment, havia estat ajornat uns quants dies.

La notícia, malgrat la seva falsedat, arribava tan singularment després de dues desgràcies del mateix gènere, que els presents van mirar-se amb sorpresa i van retirar-se sense dir res.

Mentrestant, Valentine, feliç i espantada alhora, després de besar el feble ancià i donar-li les gràcies per haver trencat d’aquella manera, amb un sol cop, una cadena que ella considerava ja indissoluble, havia demanat permís per retirar-se a les seves habitacions a fi de refer-se, i Noirtier l’hi havia concedit amb la mirada.

En lloc, però, de pujar al dormitori, Valentine va travessar el passadís, va obrir la porteta que donava al jardí i va sortir-hi ràpidament. Enmig dels esdeveniments que acabaven d’acumular-se, un terror sord li havia oprimit constantment el cor. D’un moment a l’altre, esperava veure aparèixer Morrel, pàl·lid i amenaçador com el lord de Ravenswood en el contracte de boda de Lucia di Lammermoor[125].

En efecte, va arribar al reixat al moment oportú. Maximilien, que havia sospitat el que anava a passar en veure que Franz sortia del cementiri amb el senyor de Villefort, l’havia seguit i l’havia vist entrar a casa del procurador del rei. Després, havia observat com en sortia i hi tornava, llavors acompanyat d’Albert i Château-Renaud. Per a ell, ja no hi havia cap dubte. Se n’havia anat al clos, disposat a tot i amb la seguretat que Valentine aprofitaria el primer moment de llibertat que tingués per acudir al seu costat.

No s’havia equivocat. Amb un ull collat als taulons, va veure aparèixer la noia, que es dirigia al reixat sense prendre les precaucions de costum.

Maximilien es va tranquil·litzar així que la va veure; quan la noia va pronunciar la primera paraula, ell va saltar d’alegria.

—Salvats! —va exclamar Valentine.

—Salvats! —va repetir Morrel, que no podia creure’s tanta felicitat—. ¿Però per qui?

—Per l’avi. Oh, estima’l molt, Morrel!

Morrel va jurar que estimaria el vell amb tota l’ànima, un jurament que no li costava gens ni mica perquè, en aquell instant, ja no en tenia prou d’estimar-lo com a amic o com a pare, l’adorava com si fos un déu.

—¿Però com s’ho ha fet? —va preguntar Morrel—. ¿Quin estrany mitjà ha fet servir?

Valentine ja obria la boca per contar-l’hi, quan va pensar que, en el fons de tot allò, hi havia un secret terrible que no pertanyia solament a l’avi.

—L’hi explicaré més endavant.

—¿Però quan?

—Quan seré la seva dona.

Això era portar la conversa a un terreny que feia que Morrel es mostrés d’allò més comprensiu. Fins i tot va comprendre que havia d’acontentar-se amb el que ja sabia, i que, amb allò, n’hi havia prou per a un dia. Tanmateix no va accedir a anar-se’n fins que no obtingué la promesa de tornar a veure Valentine l’endemà a la tarda.

Valentine va prometre el que Morrel volia. Als seus ulls, tot havia canviat i, certament, ara li resultava menys difícil creure que es casaria amb Maximilien, que imaginar-se, una hora abans, que no ho faria amb Franz.

Mentrestant, la senyora de Villefort havia pujat a les habitacions de Noirtier.

Aquest va adreçar-li la mirada ombrívola i severa amb la qual solia rebre-la.

—Senyor —va dir-li ella—, no cal que li comuniqui que el compromís de Valentine s’ha trencat, perquè és aquí on s’ha produït la ruptura.

Noirtier va quedar-se impassible.

—El que no sap, senyor, és que jo m’he oposat sempre a aquest casament, que es feia contra la meva voluntat.

Noirtier va mirar la nora, tot esperant una explicació.

—Ara que la boda, que jo sabia que, a vostè, li repugnava, s’ha trencat, vinc a fer una gestió que ni el senyor de Villefort ni Valentine poden portar a terme.

Els ulls de Noirtier van preguntar de quina gestió es tractava.

—Com que sóc l’única que tinc dret a fer-ho, perquè sóc l’única que no en rebrà res —va continuar la senyora de Villefort—, vinc a demanar-li, senyor, que torni a la seva néta, no pas l’estimació, perquè no ha deixat mai de tenir-la, sinó la fortuna.

La incertesa va reflectir-se un instant en els ulls de Noirtier. Evidentment, buscava els motius de la petició, però no aconseguia trobar-los.

—¿Puc esperar, senyor —va preguntar la senyora de Villefort—, que les seves intencions coincideixin amb el prec que he vingut a fer-li?

—Sí —va fer Noirtier.

—En aquest cas, senyor, em retiro agraïda i feliç alhora.

I, després de saludar l’ancià, va sortir.

En efecte, l’endemà mateix, Noirtier va cridar el notari: va estripar el primer testament i va fer-ne un altre en el qual deixava tota la seva fortuna a Valentine, sota la condició que la noia no seria separada d’ell.

Algunes persones van calcular aleshores que la senyoreta de Villefort, hereva del marquès i la marquesa de Saint-Méran, una vegada recobrat el favor de l’avi, arribaria a tenir en el futur gairebé tres-centes mil lliures de renda.

Mentre es trencava el casament a casa dels Villefort, el senyor comte de Morcerf havia rebut la visita de Montecristo, i per demostrar la seva sol·licitud envers Danglars, va posar-se l’uniforme de gala de tinent general, adornat amb totes les condecoracions, i va demanar els seus millors cavalls.

Empolainat així, va anar al carrer de la Chaussée-d’Antin i va fer-se anunciar a Danglars, que aleshores estava fent el balanç de final de mes.

No era precisament el millor moment, d’un temps ençà, per trobar el banquer de bon humor.

Davant, però, l’aspecte del seu vell amic, Danglars va prendre una actitud majestuosa, encarcarat en la seva butaca.

Morcerf, habitualment tan tibat, havia adoptat, al contrari, un posat rialler i afable. Com que tenia gairebé la seguretat que la seva proposició rebria una bona acollida, va deixar de banda la diplomàcia i va anar directament al gra:

—Baró, ja sóc aquí —digué—. Fa temps que fem voltes als nostres compromisos d’antany…

Morcerf esperava que, davant d’aquestes paraules, la cara del banquer s’il·luminaria, donat que n’atribuïa la tristor al seu propi silenci. Ben al contrari, però, cosa que resultava gairebé increïble, aquelles fesomies van tornar-se encara més impassibles i fredes.

Per aquesta raó, Morcerf s’havia aturat a la meitat de la frase.

—¿Quins compromisos, senyor comte? —va preguntar el banquer, com si busqués debades en la memòria l’explicació d’allò que el general volia dir.

—Oh, benvolgut senyor —va dir el comte—, és molt formalista i em recorda que cal fer el cerimonial amb tots els ets i uts. Molt bé, doncs! Perdoni’m, com que només tinc un fill i és el primer cop que penso a casar-lo, encara estic fent l’aprenentatge. Torno, doncs, a començar.

I Morcerf, amb un somriure forçat, va aixecar-se, va fer una profunda reverència a Danglars i li digué:

—Senyor baró, tinc l’honor de demanar-li la mà de la senyoreta Eugénie Danglars, la seva filla, per al meu fill, el vescomte Albert de Morcerf.

Però Danglars, en lloc d’acollir aquestes paraules amb el favor que Morcerf podia esperar-ne, va arrufar les celles, i, sense invitar el comte, que s’havia quedat dret, a seure, li va replicar:

—Senyor comte, abans de respondre-li, necessito reflexionar.

—¿Reflexionar? —va exclamar Morcerf, cada cop més sorprès—. ¿No ha tingut temps de fer-ho durant els vuit anys que aviat farà que vam parlar d’aquest casament per primera vegada?

—Senyor comte —digué Danglars—, cada dia passen coses que ens obliguen a refer les reflexions que ja donàvem per enllestides.

—¿Què vol dir amb això? —va preguntar Morcerf—. Ara ja no l’entenc, baró!

—Vull dir, senyor que, des de fa quinze dies, noves circumstàncies…

—Permeti’m, baró, ¿estem representant una comèdia?

—¿Una comèdia, diu?

—Sí, parlem clar.

—No demano altra cosa.

—¿Ha vist el comte de Montecristo?

—El veig molt sovint —digué Danglars, sacsejant la papada—, és amic meu.

—Doncs, bé, un dels últims cops que el va veure, vostè li va dir que jo semblava oblidadís, irresolut pel que feia al casament.

—És cert.

—Doncs, bé, ja sóc aquí. Ni sóc oblidadís ni irresolut, com pot veure, ja que vinc a comminar-lo a mantenir la seva promesa.

Danglars no va respondre.

—¿Ha canviat molt de pressa d’opinió —va afegir Morcerf—, o ha provocat la meva petició per concedir-se el plaer d’humiliar-me?

Danglars va comprendre que, si continuava la conversa en el to que l’havia començat, les coses podrien girar-se contra ell.

—Senyor comte —va respondre—, deu sorprendre’l, amb raó, la meva reserva, i ho comprenc. Jo sóc el primer, cregui’m, a lamentar-la, però m’ha estat imposada per unes circumstàncies imperioses.

—Això són excuses de mal pagador, benvolgut senyor —va dir el comte—, amb les quals potser qualsevol altre s’acontentaria. Però el comte de Morcerf no és un qualsevol, i, quan un home com ell va a trobar-ne un altre per recordar-li la paraula donada, i aquest home falta a la seva promesa, té el dret a exigir que se li doni immediatament almenys una bona raó.

Danglars era un covard, però no volia semblar-ho: va picar-se pel to que Morcerf acabava d’adoptar.

—No és precisament una bona raó allò que em manca —va replicar.

—¿Què pretén dir?

—Que la bona raó, la tinc, però és difícil de donar.

—Tanmateix —digué Morcerf—, suposo que comprèn que no en tinc prou, amb les seves reticències. Una cosa, en tot cas, em sembla clara, vostè rebutja la meva aliança.

—No, senyor —va respondre Danglars—, suspenc la meva decisió, això és tot.

—¿Suposo que no té, tanmateix, la pretensió de creure que subscriuré els seus capricis fins al punt d’esperar tranquil·lament i amb humilitat recobrar el seu favor?

—Aleshores, senyor comte, si no pot esperar, considerem inexistents els nostres compromisos.

El comte va mossegar-se els llavis per no esclatar, cosa que el seu caràcter irritable i altiu l’incitava a fer. Adonant-se que, en aquelles circumstàncies, seria ell qui faria el ridícul, ja havia començat a dirigir-se a la porta de saló, quan va canviar d’opinió i va tornar sobre els seus passos.

Havia arrufat les celles. En lloc de l’expressió de l’orgull ofès, les seves fesomies mostraven signes d’una vaga inquietud.

—A veure, benvolgut Danglars, fa molts anys que ens coneixem i, per tant, hem de tenir-nos certs miraments mutus. Em deu una explicació, i el mínim que puc demanar és saber quin desgraciat esdeveniment és la causa que el meu fill hagi perdut el favor de vostè.

—No és cap cosa personal del vescomte, i això és tot el que li puc dir, senyor —va respondre Danglars, que tornava a mostrar-se impertinent en veure que Morcerf s’estovava.

—¿A qui afecta, doncs? —va preguntar Morcerf amb veu alterada, mentre empal·lidia.

Danglars, a qui no se li escapava ni un d’aquests símptomes, va fitar-lo amb més aplom que de costum.

—Agraeixi’m que no m’expliqui amb més claredat —digué.

Una tremolor nerviosa, provocada sens dubte per la còlera continguda, agitava Morcerf.

—Tinc dret —va replicar, fent un violent esforç per controlar-se—, tinc dret a exigir-li una explicació: ¿Té, doncs, alguna cosa contra la senyora de Morcerf? ¿O la meva fortuna no és suficient? ¿Són les meves opinions, contràries a les de vostè…?

—Res d’això, senyor —digué Danglars—. Si fos això, jo no tindria perdó perquè ja ho sabia quan em vaig comprometre. No, no busqui més, em sento realment avergonyit de fer-li fer aquest examen de consciència. Deixem-ho aquí, cregui’m. Agafem el terme mig de l’ajornament, que no és ni una ruptura ni un compromís. Res no corre pressa, Déu meu! La meva filla té disset anys, el fill de vostè, vint-i-un. Durant la pausa, el temps passarà, es produiran esdeveniments, les coses que semblen fosques avui, resulten massa clares, a vegades, l’endemà. També, a voltes, s’esvaneixen així les calúmnies més cruels.

—¿Calúmnies, ha dit, senyor? —va exclamar Morcerf, posant-se lívid—. ¿Algú em calumnia?

—Senyor comte, deixem-nos d’explicacions.

—¿Per tant, senyor, em caldrà suportar tranquil·lament aquest refús?

—Dolorós sobretot per a mi, senyor. Sí, més dolorós per a mi que no pas per a vostè, perquè jo comptava amb l’honor de la seva aliança, i un casament fallit fa sempre més mal a la noia que al noi.

—Està bé, senyor, no en parlem més —va dir Morcerf.

I, rebregant els guants amb ràbia, va sortir.

Danglars va observar que Morcerf no havia gosat preguntar ni una sola vegada si era per culpa d’ell que el banquer retirava la paraula.

Al vespre, va mantenir una llarga conversa amb diversos amics, i el senyor Cavalcanti, que no s’havia mogut ni un moment del salo de les dones, va sortir l’últim de la casa del banquer.

L’endemà, quan va despertar-se, Danglars va demanar els diaris, van portar-los-hi de seguida, va descartar-ne tres o quatre, i va agafar L’Impartial, del qual Beauchamp era el redactor en cap.

Va trencar-ne ràpidament la faixa, va obrir-lo amb una precipitació nerviosa, va saltar-se amb desdeny el premier París[126], i, en arribar als fets diversos, va aturar-se amb un somriure malèvol en un entrefilet que començava amb aquestes paraules: Ens escriuen de Janina.

—Bé —es digué, després de llegir-lo—, vet aquí un petit article sobre el coronel Fernand, que, segons totes les probabilitats, m’estalviarà haver de donar explicacions al senyor comte de Morcerf.

En aquell mateix moment, és a dir quan tocaven les nou del matí, Albert de Morcerf, vestit de negre, cordat de dalt a baix, caminant agitadament, es presentava a la casa dels Champs-Élysées i demanava pel comte amb poques paraules.

—El senyor comte ha sortit fa cosa de mitja hora —li va respondre el porter.

—¿S’ha emportat Baptistin? —va preguntar Morcerf.

—No, senyor vescomte.

—Cridi Baptistin, vull parlar amb ell.

El mateix porter va anar a buscar l’ajudant de cambra i va tornar amb ell al cap d’un instant.

—Amic meu —li digué Morcerf—, li demano perdó per aquesta indiscreció, però he volgut preguntar-li personalment si és cert que l’amo ha sortit.

—Sí, senyor —va respondre Baptistin.

—¿Fins i tot per a mi?

—Se que, a l’amo, el fa feliç rebre’l, senyor, i em guardaria molt d’incloure’l, a vostè, en una mesura general.

—Tens raó, perquè he de parlar-li d’un assumpte seriós. ¿Creus que tardarà a tornar?

—No, perquè ha encarregat l’esmorzar per a les deu.

Bé, vaig a fer un passeig pels Champs-Élysées, a les deu seré aquí. Si el comte torna abans, digues-li que li prego que m’esperi.

Mentre passava en front de l’avinguda de les Veuves, va semblar-li reconèixer els cavalls del comte, lligats a la porta del tir de Gosset. Va acostar-s’hi i, després d’identificar els animals, va identificar el cotxer.

—¿El senyor comte és al tir? —va preguntar-li Morcerf.

—Sí, senyor —va respondre el cotxer.

En efecte, d’ençà que Morcerf es trobava a la vora del camp de tir havien sonat diversos trets a intervals regulars.

Va entrar-hi.

Al jardinet, hi havia el mosso.

—Perdó, senyor vescomte —li digué—, ¿podria esperar-se un instant?

—Per que, Philippe? —va preguntar Albert, que era un assidu del tir i el sorprenia aquell obstacle.

—Perquè la persona que s’entrena en aquest moment lloga les instal·lacions per a ella sola i no tira mai davant ningú.

—¿Ni davant seu, Philippe?

—Ja ho veu, senyor, m’estic a la porta.

—¿I qui li carrega les pistoles?

—El seu criat.

—¿Un nubià?

—Un negre.

—Exacte.

—¿Coneix, doncs, aquest senyor?

—Vinc a buscar-lo, és amic meu.

—Oh, això és una altra cosa. Vaig a entrar per avisar-lo.

I Philippe, impulsat per la seva pròpia curiositat, va entrar a la cabana de planxes. Al cap d’un segon, Montecristo va aparèixer al llindar de la porta.

—Perdoni’m per perseguir-lo fins aquí, benvolgut comte —digué Albert—, però començo per dir-li que no és culpa dels seus criats, l’indiscret només sóc jo. M’han dit que havia sortit a passeig, però que tornaria a les deu per esmorzar. M’he posat a passejar jo també, esperant les deu, i, mentre ho feia, he vist els seus cavalls i el seu cotxe.

—El que em diu em fa esperar que em demanarà que esmorzem plegats.

—No gràcies, no es tracta de menjar res en aquestes hores. Potser ho farem més tard, però en mala companyia, redéu.

—¿Què diable em diu?

—Benvolgut comte, avui em batré en duel.

—¿Vostè? ¿I per fer què?

—Per batre’m, redéu!

—Sí, això ja ho he sentit, però, ¿per quina causa? Et pots batre en duel per una pila de coses, ja m’entén.

—Per un motiu d’honor.

—Ah, això és seriós!

—Tan seriós que vinc a demanar-li que em faci un servei.

—¿Quin?

—Ser el meu padrí.

—Ja veig que és una cosa greu. No en parlem aquí, tornem a casa meva. Alí, porta’m aigua.

El comte va arromangar-se les mànigues i va passar al petit vestíbul que precedeix les galeries de tir, i on els parroquians tenen el costum de rentar-se les mans.

—Entri, senyor vescomte —digué Philippe a Morcerf—, veurà una cosa curiosa.

Morcerf va entrar. En lloc de dianes, al tauler hi havia enganxats naips.

De lluny, a Morcerf, va semblar-li que hi havia un joc complet, des de l’as fins al deu.

—Ah, ah! —va exclamar Albert—. ¿Estava fent una partida?

—No —va respondre el comte—, feia una baralla nova.

—¿Què em diu?

—Sí, el que veu només són asos i dosos, però les meves bales els han convertit en tresos, cincs, sets, vuits, nous i deus.

Albert va acostar-s’hi.

En efecte, les bales, amb una precisió absoluta, havien reemplaçat els signes que faltaven i havien foradat els cartons als indrets exactes on haurien hagut de ser pintats.

Mentre es dirigia als blancs, Morcerf va recollir, a més, dues o tres orenetes que havien comès la imprudència de passar a l’abast de la pistola del comte i aquest les havia abatut.

—Diable! —va exclamar Morcerf.

—¿Què vol que li digui, benvolgut vescomte? —va dir Montecristo mentre s’eixugava les mans amb una tovallola que li havia portat Alí—. Cal que ompli d’alguna manera les meves estones d’oci. Però vingui, l’estic esperant.

Van pujar al cupè de Montecristo. El vehicle va deixar-los al cap d’un instant a la porta del número 30.

Montecristo va conduir Morcerf al despatx i va indicar-li un seient. Van acomodar-se.

—Ara parlem amb calma —va dir el comte.

—Ja veu que estic perfectament tranquil.

—¿Amb qui es vol batre?

—Amb Beauchamp.

—¿Un dels seus amics?

—Sempre et bats amb amics.

—Cal almenys un motiu.

—El tinc.

—¿Què li ha fet?

—Al diari d’ahir al vespre, hi ha… Però, tingui, llegeixi-ho.

Albert va allargar a Montecristo un diari on va llegir aquestes paraules:

Ens escriuen de Janina:

Un fet fins ara ignorat, o, si més no, inèdit, ha arribat al nostre coneixement: els castells que defensaven la ciutat van ser lliurats als turcs per un oficial francès en qui el visir Alí Paixà havia dipositat tota la confiança i que es deia Fernand.



—I bé —va preguntar Montecristo—, ¿què hi veu de xocant?

—¿Com que què hi veig?

—Sí. ¿Què n’ha de fer, vostè, si els castells de Janina van ser lliurats per un oficial anomenat Fernand?

—Doncs, que el meu pare, el comte de Morcerf, es diu Fernand.

—¿I servia a Alí Paixà?

—Lluitava per la independència dels grecs; aquí rau la calúmnia.

—A veure, benvolgut vescomte, parlem assenyadament.

—Només demano això.

—Digui’m, ¿qui dimoni sap a França que l’oficial Fernand i el comte de Morcerf són la mateixa persona, i qui s’ocupa, a hores d’ara, de Janina, presa, em sembla, el 1822 o el 1823?

—Vet aquí precisament la perfídia: han deixat passar el temps, i, avui, desenterren uns esdeveniments oblidats per provocar un escàndol que pot afectar una persona d’alta posició. Doncs, bé, jo, hereu del nom del pare, no vull que plani sobre aquest nom ni l’ombra d’un dubte. Enviaré els meus padrins a Beauchamp, el diari del qual ha publicat la nota, i se’n retractarà.

—Beauchamp no es retractarà de res.

—Aleshores ens batrem.

—No, no es batran perquè ell li respondrà que, a l’exèrcit grec, potser hi havia cinquanta oficials que es deien Fernand.

—Ens batrem a desgrat d’aquesta resposta. Oh, vull que això desaparegui…! El meu pare, un soldat tan noble, una carrera tan il·lustre…

—O bé dirà: tenim raons per creure que aquest Fernand no té res en comú amb el senyor comte de Morcerf, que també es diu Fernand.

—Em cal una retractació total i absoluta, no m’acontentaré amb això!

—¿I pensa enviar-li els padrins?

—Sí.

—És un error.

—Això vol dir que em refusa el favor que venia a demanar-li.

—Ah! Ja sap quina és la meva teoria sobre el duel, vaig fer-li la meva professió de fe a Roma, ¿se’n recorda?

—Tanmateix, benvolgut comte, aquest matí, fa un moment, l’he trobat exercint una ocupació que no harmonitza amb la seva teoria.

—Perquè ha de comprendre, benvolgut amic, que no es pot ser mai exclusiu. Quan vius envoltat de bojos, has de fer tu també l’aprenentatge d’insensat. En qualsevol moment, algun guillat, amb tan pocs motius per buscar-me les pessigolles com vostè per provocar Beauchamp, vindrà a trobar-me per la primera bestiesa que li passarà pel cap, o m’enviarà els padrins, o m’insultarà en un lloc públic, i bé, hauré de matar-lo.

—¿Admet, doncs, que també es batria?

—És clar!

—Bé, ¿aleshores per què no vol que ho faci jo?

—No dic que no hagi de batre’s, només dic que un duel és una cosa greu i cal reflexionar-hi.

—¿Ha reflexionat ell per insultar el meu pare?

—Si no ho ha fet i l’hi confessa, no cal tenir-l’hi en compte.

—Oh, és massa indulgent!

—I vostè massa rigorós. A veure, suposem… escolti’m bé: suposem… I ara no s’enfadi pel que li dic.

—L’escolto.

—Suposem que el fet referit sigui veritat…

—Un fill no ha d’admetre una suposició semblant sobre l’honor del pare.

—Oh, Déu meu, vivim en una època en la qual s’admeten tantes coses!

—És justament el vici de l’època.

—¿Té la pretensió de reformar-la?

—Sí, pel que fa a allò que m’afecta.

—Déu meu, està fet un bon rigorista, benvolgut amic!

—Sóc així.

—¿Inaccessible als bons consells?

—No, quan vénen d’un amic.

—¿Em considera amic seu?

—Sí.

—Doncs, bé, abans d’enviar els padrins a Beauchamp, demani informació.

—¿A qui?

—Caram, a Haidea, per exemple.

—¿I barrejar una dona en aquest assumpte? ¿Què pot fer-hi, ella?

—Dir-li que el pare de vostè no té res a veure amb la derrota i la mort del seu, per exemple, o aclarir-li el tema si, per atzar, el pare de vostè va tenir la desgràcia…

—Ja li he dit, benvolgut comte, que no podia admetre una suposició semblant.

—¿Rebutja, doncs, aquest mitjà?

—Sí, el rebutjo.

—¿Absolutament?

—Absolutament.

—Aleshores, un últim consell.

—D’acord, però l’últim.

—¿No el vol?

—Al contrari, l’hi demano.

—No enviï padrins a Beauchamp.

—¿Què?

—Vagi a veure’l personalment.

—Això va contra els costums.

—Aquest no és un assumpte ordinari.

—A veure, ¿per què he d’anar-hi personalment?

—Perquè, així, la cosa queda entre Beauchamp i vostè.

—Expliqui’s.

—Per descomptat. Si Beauchamp està disposat a retractar-se, cal concedir-li el mèrit de la bona voluntat, cosa que no traurà res a la retractació. Si, al contrari, refusa, haurà arribat el moment de compartir amb dos estranys el secret.

—No seran dos estranys sinó dos amics.

—Els amics d’avui són els enemics de demà.

—Oh, vaja!

—Beauchamp n’és la prova.

—Per tant…

—Per tant, li recomano prudència.

—¿Creu, doncs, que he d’anar a veure Beauchamp personalment?

—Sí.

—¿Sol?

—Sol. Quan es vol obtenir alguna cosa de l’amor propi d’un home, cal estalviar-li fins i tot l’aparença del patiment.

—Crec que té raó.

—Ah, me n’alegro!

—Hi aniré sol.

—Vagi-hi, però encara seria millor no anar-hi.

—És impossible.

—Vagi-hi, doncs. Sempre valdrà més que el que pretenia.

—¿Em farà, però, de padrí, si, malgrat les meves precaucions i la meva conducta, m’he de batre en duel?

—Benvolgut vescomte —digué Montecristo amb una gravetat suprema—, suposo que s’ha adonat que m’ha tingut al seu costat en totes les situacions, però el favor que em demana se’n surt dels que li puc fer.

—¿Per què?

—Potser ho sabrà algun dia.

—¿I mentrestant?

—Li demano indulgència per al meu secret.

—Molt bé. Agafaré Franz i Château-Renaud.

—Agafi Franz i Château-Renaud, serà perfecte.

—Però, si, en fi, m’he de batre, ¿em donarà almenys una petita lliçó d’espasa o de pistola?

—No, aquesta és una altra cosa impossible.

—Realment, és un home ben singular! ¿No vol ficar-s’hi, doncs, gens ni mica?

—Gens ni mica.

—Aleshores no en parlem més. Adéu, comte.

—Adéu, vescomte.

Morcerf va agafar el barret i se’n va anar.

Va trobar el cabriolé a la porta. Dominant la còlera com va poder, va fer-se portar a veure Beauchamp. Aquest era al seu despatx, una peça fosca i polsosa, com acostumen a ser els despatxos dels diaris.

Van anunciar-li Albert de Morcerf. Va fer-se repetir el nom dues vegades. Després, encara gens convençut, va cridar:

—Entri!

Albert va aparèixer.

Beauchamp va llançar una exclamació de sorpresa en veure el seu amic esquivant els lligalls de paper i trepitjant de manera vacil·lant els diaris de totes les mides escampats no pas sobre un parquet sinó sobre el terra de rajoles vermelles del despatx.

—Per aquí, per aquí, benvolgut Albert —digué, allargant la mà al jove—. ¿Què diable ha vingut a fer aquí? ¿S’ha perdut com el petit Polzet o ve simplement a demanar-me que dinem plegats? Intenti trobar una cadira. Miri, allà n’hi ha una, al costat d’aquell gerani, l’únic que em recorda que, en aquest món, hi ha també altres fulles, a més de les de paper.

—És del seu diari que he vingut a parlar, Beauchamp —va dir Albert.

—¿Vostè, Morcerf? ¿Què desitja?

—Una rectificació.

—¿Vostè, una rectificació? ¿A propòsit de què? Però, segui, home.

—Gràcies —va respondre Albert, inclinant lleugerament el cap.

—Expliqui’s.

—Una rectificació sobre un fet que afecta l’honor d’un membre de la meva família.

—¿Què diu? —va fer Beauchamp, sorprès—. ¿Quin fet? Això és impossible.

—Es tracta de la nota rebuda de Janina.

—¿De Janina?

—Sí, de Janina. ¿Ignora de debò el que m’ha portat aquí?

—L’hi juro pel meu honor… Baptiste, un diari d’ahir! —va cridar Beauchamp.

—No cal, li porto el meu.

Beauchamp va llegir, balbucejant: «Ens escriuen de Janina, etc. etc»..

—Comprengui que el fet és greu —va dir Morcerf quan l’altre va acabar.

—¿Aleshores aquest oficial és parent de vostè? —va preguntar el periodista.

—Sí —va respondre Albert, ruboritzant-se.

—Bé, ¿què vol que jo faci per complaure’l? —va dir amablement Beauchamp.

—Voldria, benvolgut Beauchamp, que vostè se’n retractés.

Beauchamp va mirar Albert amb una atenció que anunciava molta benvolença.

—A veure —digué—, això ens obligarà a mantenir una llarga conversa. Una retractació és sempre una cosa greu. Segui, rellegiré aquestes tres o quatre ratlles.

Albert va seure, i Beauchamp va rellegir amb més atenció que la primera vegada el text incriminat pel seu amic.

—I bé, ja ho veu —va dir Albert amb fermesa, fins i tot rudement—, en el seu diari ha estat insultat algú de la meva família, i vull una retractació.

—Vostè… vol…

—Sí, ho vull.

—Permeti’m que li digui que no és un parlamentari, benvolgut vescomte.

—No ho pretenc —va replicar el jove, aixecant-se—, vull la retractació d’un fet que va publicar-se ahir, i l’obtindré. Som bastant amics —va continuar, prement els llavis, en veure que Beauchamp, per la seva banda, començava a aixecar el seu cap desdenyós—, i, com a amic, espero que em conegui prou per comprendre la meva tenacitat en aquestes circumstàncies.

—Si som amics, Morcerf, acabarà per fer-m’ho oblidar amb paraules com les que acaba de pronunciar… Però, a veure, no ens enfadem, o, almenys, encara no… Està inquiet, irritat, molest… A veure, ¿qui és aquest parent anomenat Fernand?

—El meu pare! —va dir simplement Albert—. El senyor Fernand Mondego, comte de Morcerf, un vell militar que va participar en vint batalles, les nobles cicatrius del qual algú voldria cobrir ara amb el fang impur recollit en alguna claveguera.

—¿El seu pare? —va fer Beauchamp—. Aleshores és una altra cosa, comprenc la seva indignació, benvolgut Albert… Rellegim. Doncs…

Va fer-ho, aquesta vegada mot per mot.

—¿On veu, però —va preguntar Beauchamp—, que el Fernand del diari sigui el seu pare?

—Enlloc, ja ho sé, però altres ho veuran. Per això jo vull que el fet sigui desmentit.

En sentir les paraules jo vull, Beauchamp va aixecar la mirada cap a Morcerf, va abaixar-la immediatament i va quedar-se pensarós un instant.

—¿Desmentirà el fet, oi, Beauchamp? —va repetir Morcerf amb una còlera creixent per bé que controlada.

—Sí —va respondre Beauchamp.

—En bona hora!

—Però quan m’hauré assegurat que és fals.

—¿Com?

—Sí, val la pena aclarir la cosa, i l’aclariré.

—¿Què ha d’aclarir en tot això, senyor? —va preguntar Albert sense control—. Si no creu que sigui el meu pare, digui-ho de seguida; si creu que és ell, doni’m una explicació d’aquesta opinió.

Beauchamp va mirar Albert amb el seu somriure tan especial, que sabia reflectir els matisos de totes les passions.

—Senyor —va replicar—, si ha vingut per demanar-me explicacions, hauria hagut de dir-m’ho primer de tot i no parlar d’amistat ni d’altres coses ocioses com les que he tingut la paciència d’escoltar des de fa mitja hora. ¿És així com hem de parlar a partir d’ara?

—Sí, si no es retracta de la infame calúmnia!

—Un moment, res d’amenaces, si us plau, senyor Albert de Mondego, vescomte de Morcerf. No les tolero dels meus enemics i encara menys dels amics. ¿Vol que desmenteixi la notícia sobre el coronel Fernand, en la qual no he intervingut?

—Sí, ho vull! —va dir Albert, que començava a perdre el cap.

—¿Si no ho faig, ens batrem? —va continuar Beauchamp amb la mateixa calma.

—Sí! —va respondre Albert, alçant la veu.

—Doncs, bé —va dir Beauchamp—, aquesta és la meva resposta: no vaig inserir la notícia, no la coneixia, però, vostè, amb la seva gestió, ha despertat el meu interès i ha fet que m’hi aferri: subsistirà, doncs, fins que sigui confirmada o desmentida per qui tingui dret a fer-ho.

—Senyor —va dir Albert, aixecant-se—, tindré, doncs, l’honor d’enviar-li els meus padrins. Ja discutirà amb ells el lloc i les armes.

—Perfectament, benvolgut senyor.

—Aquesta tarda, o demà, com a màxim, tornarem a trobar-nos.

—No, no! Ens retrobarem quan caldrà, i, en la meva opinió, i tinc dret a donar-la perquè sóc jo qui rep la provocació, l’hora encara no ha arribat. Sé que és molt bo amb l’espasa, jo sóc un esgrimidor passable; sé que fa tres dianes cada sis trets, més o menys com jo; sé que un duel entre nosaltres serà una cosa seriosa perquè vostè és valent i jo… també. No vull exposar-me, doncs, a matar-lo ni a que em mati sense motiu. Ara sóc jo qui plantejarà la pregunta i ca-te-gò-ri-ca-ment.

»¿Insisteix en la retractació fins al punt de matar-me si no la faig, malgrat que li he dit, li repeteixo i li juro pel meu honor que no coneixia la notícia, i que és impossible que ningú, tret d’un don Japhet[127] com vostè, endevini el senyor comte de Morcerf sota el nom de Fernand?

—Absolutament.

—Doncs, bé, benvolgut senyor, accedeixo a tallar-me el coll amb vostè, però vull tres setmanes. D’aquí a tres setmanes, ens retrobarem i jo li diré «Sí, el fet és fals i l’esborro», o bé «El fet és cert», i aleshores trauré les espases de la beina o les pistoles de l’estoig, el que vostè triï.

—Tres setmanes! —va exclamar Albert—. Tres setmanes són, però, tres segles durant els quals jo estaré deshonrat!

—Si encara fos amic meu, li diria: «Paciència, amic meu». Com que s’ha convertit en enemic, li dic: «Tant se me’n dóna, senyor!».

—Doncs, bé, d’acord, d’aquí a tres setmanes. Pensi, però, que, aleshores, no hi haurà cap ajornament ni cap subterfugi que l’excusi…

—Senyor Albert de Morcerf —digué Beauchamp, aixecant-se al seu torn—, jo no puc llançar-lo per una finestra fins d’aquí a tres setmanes, i vostè no té dret a tallar-me pel mig fins aleshores. Som a 29 d’agost; quedem, doncs, per al 21 de setembre. Fins llavors, cregui’m, i és un consell de cavaller el que li dono, estalviem-nos els lladrucs de dos dogs encadenats a distància.

I Beauchamp, després de saludar greument el jove, va girar-li l’esquena i va entrar a la impremta.

Albert va venjar-se escampant una pila de diaris a cops de bastó. Després, se’n va anar, no sense girar-se dues o tres vegades cap a la porta de la impremta.

Mentre Albert clavava bastonades al cabriolé després d’haver-se aferrissat amb els innocents papers ennegrits, que no tenien cap culpa de la seva decepció, va veure Morrel, que, decidit, amb la mirada desperta i bracejant, passava en front dels banys Xinesos. Venia de la banda de la porta Saint-Martin i es dirigia a la Madeleine.

—Ah! —va dir amb un sospir—, vet aquí un home feliç!

Ves per on, no s’equivocava gens ni mica.





LXXX


La llimonada

En efecte, Morrel era molt feliç.

El senyor Noirtier acabava d’enviar-lo a buscar i estava impacient per saber per quin motiu no havia agafat cap cabriolé, refiant-se més de les seves dues cames que de les quatre d’un cavall de lloguer. Havia sortit, doncs, ràpidament del carrer de Meslay i es dirigia al faubourg Saint-Honoré.

Caminava a pas gimnàstic i el pobre Barrois el seguia amb penes i treballs. Morrel tenia trenta-un anys, Barrois seixanta; Morrel estava ebri d’amor, Barrois alterat per la forta calor. Els dos homes, dividits així per interessos i per edat, semblaven els dos costats d’un triangle: separats per la base, s’uneixen al vèrtex.

El vèrtex era Noirtier, que havia enviat a buscar Morrel tot recomanant-li que s’afanyés, una recomanació que el xicot seguia al peu de la lletra davant la desesperació de Barrois.

Quan van arribar, Morrel ni solament panteixava: l’amor dóna ales; en canvi, Barrois, que ja feia molt de temps que no estava enamorat, no podia dir fava.

El vell servidor va fer entrar Morrel per la porta falsa, va tancar la porta del despatx i, de seguida, el fregament d’una faldilla sobre el parquet va anunciar la visita de Valentine.

La noia estava encisadora amb el vestit de dol.

El somni esdevenia tan dolç que Morrel gairebé hauria prescindit de parlar amb Noirtier, però aviat van sentir el soroll de la cadira de rodes sobre el parquet i el vell va entrar.

Noirtier va acollir amb una mirada benvolent les gràcies que Morrel li prodigava per la meravellosa intervenció amb la qual els havia salvat, Valentine i ell, de la desesperació. Després, els ulls de Morrel van interrogar la noia sobre el nou favor que se li concedia. Valentine, tímida i asseguda lluny de Maximilien, esperava veure’s obligada a parlar.

Noirtier també va mirar-la.

—¿He de dir tot el que m’ha encarregat? —va preguntar la jove.

—Sí —va fer Noirtier.

—Senyor Morrel —va dir aleshores Valentine a Morrel, que se la menjava amb els ulls—, el meu estimat avi havia de dir-li mil coses. Me les va explicar fa tres dies, i, avui, l’ha enviat a buscar perquè jo les hi repeteixi. Com que m’ha escollit com a intèrpret, ho faré sense canviar ni una sola paraula.

—Oh, escolto amb molta impaciència! —va respondre Morrel—. Parli, senyoreta, parli.

Valentine va abaixar els ulls, cosa que, a Morrel, va semblar-li un bon presagi. La jove només es mostrava feble quan era feliç.

—L’avi vol abandonar aquesta casa, Barrois s’ocupa de buscar-li un allotjament convenient.

—¿I que farà vostè, senyoreta —va preguntar Morrel—, tenint en compte que el senyor Noirtier l’estima i la necessita tant?

—No l’abandonaré, és una cosa acordada entre ell i jo. Viuré amb ell. El senyor de Villefort pot donar-me el seu consentiment o no. En el primer cas, me n’aniré immediatament; en el segon, esperaré la meva majoria d’edat, que arribarà d’aquí a deu mesos. Llavors seré lliure, tindré una fortuna independent, i…

—¿I…? —va preguntar Morrel.

—I, amb l’autorització de l’avi, mantindré la promesa que vaig fer-li, a vostè.

Valentine va pronunciar les últimes paraules tan baixet que Morrel no les hauria pogut sentir sense l’interès que tenia per devorar-les.

—¿He expressat bé el seu pensament, avi? —va afegir Valentine, adreçant-se a Noirtier.

—Sí —va fer el vell.

—Un cop visqui a casa de l’avi —va continuar Valentine—, el senyor Morrel podrà venir a veure’m en presència d’aquest digne i bon protector. Si el lligam que els nostres cors, potser ignorants o capritxosos, havien començat a formar sembla convenient i ens ofereix garanties de felicitat futura (perquè diuen que, desgraciadament, els cors encesos pels obstacles es refreden en la seguretat), el senyor Morrel podrà demanar la meva mà, jo l’esperaré.

—Oh! —va exclamar Morrel, temptat d’agenollar-se davant el vell com si fos Déu, i davant Valentine com si fos un àngel—. ¿Quin bé he fet en aquesta vida per merèixer tanta felicitat?

—Fins aleshores —va prosseguir la jove amb la seva veu pura i severa—, respectarem les conveniències, fins i tot la voluntat dels nostres pares, sempre que aquesta no tendeixi a separar-nos. En una paraula, i repeteixo el mot perquè ho diu tot: esperarem.

—I jo, senyor —digué Morrel—, li juro que faré els sacrificis que aquest mot imposa, i no pas amb resignació sinó amb alegria.

—De manera, amic meu —va continuar Valentine, amb una dolça mirada que va arribar al cor de Maximilien—, que s’han acabat les imprudències; no comprometi a qui, a partir d’avui, es considera destinada a portar dignament i pura el nom de vostè.

Morrel va posar-se la mà al cor.

Mentrestant, Noirtier els contemplava amb tendresa. Barrois, que s’havia quedat al darrere, com una persona a qui no se li ha d’amagar res, somreia i s’eixugava les grosses gotes de suor que li queien de la calba.

—Oh, Déu meu, quina calor té, el bon Barrois! —digué Valentine.

—Ah! —va exclamar Barrois—. És que he corregut molt, senyoreta, per bé que el senyor Morrel corria encara més que jo, he de fer-li justícia.

Noirtier va indicar amb els ulls una safata sobre la qual hi havia una gerra de llimonada i un got. La llimonada que faltava a la gerra, se l’havia begut Noirtier feia una mitja hora.

—Beu, estimat Barrois —digué Valentine—, perquè veig que no apartes els ulls d’aquesta gerra.

—La veritat és que em moro de set —va respondre Barrois—, i que em beuria de gust un got de llimonada a la salut de vostès.

—Beu, doncs, i torna d’aquí a un instant —va dir Valentine.

Barrois va emportar-se la safata. Amb prou feines va sortir al passadís, com que s’havia descuidat de tancar la porta, tothom va veure que tirava el cap enrere per buidar el got que Valentine li havia omplert.

Valentine i Morrel s’acomiadaven en presència de Noirtier, quan la campaneta va sonar a l’escala de Villefort.

Valentine va mirar el rellotge.

Era el senyal d’una visita.

—Són les dotze i avui és dissabte, avi; deu haver arribat el doctor.

Un senyal de Noirtier va indicar que ell també ho suposava.

—Vindrà aquí; cal, per tant, que el senyor Morrel se’n vagi, ¿oi, avi?

—Sí —va respondre el vell.

—Barrois! —va cridar Valentine—. Barrois, vingui!

Van sentir la veu del vell criat que responia:

—Ja vaig, senyoreta.

—Barrois l’acompanyarà fins a la porta —digué Valentine a Morrel—. I ara, recordi una cosa, senyor oficial: el meu avi li recomana que no s’arrisqui a fer res que comprometi el nostre honor.

—He promès que esperaria —va dir Morrel—, i ho faré.

Aleshores Barrois va entrar.

—¿Qui ha trucat? —va preguntar Valentine.

—El senyor doctor d’Avrigny —va respondre Barrois, a qui semblaven vacil·lar-li les cames.

—¿Què li passa, Barrois? —va preguntar-li la jove.

El vell no va respondre: mirava l’amo amb ulls espantats mentre, amb una mà crispada, buscava un suport per mantenir-se dret.

—És a punt de caure! —va cridar Morrel.

En efecte, la tremolor que s’havia apoderat de Barrois augmentava per moments. Les seves fesomies, alterades pels moviments convulsius dels músculs facials, anunciaven un atac nerviós molt fort.

En veure Barrois tan alterat, Noirtier multiplicava les mirades, en les quals es reflectien, intel·ligibles i palpitants, les emocions que li agitaven el cor.

Barrois va fer unes passes cap al seu amo.

—Ah, Déu meu, Déu meu! Senyor! —va exclamar—. ¿Què tinc?… Pateixo… No hi veig… Mil punxes de foc em travessen el crani. Oh, no em toquin, no em toquin!

Efectivament, semblava que els ulls anaven a sortir-li de la cara, la mirada se li havia tornat vaga, tirava el cap enrere i la resta del cop se li posava rígida.

Valentine, espantada, va llançar un crit; Morrel va agafar-la com si volgués defensar-la d’un perill desconegut.

—Senyor d’Avrigny, senyor d’Avrigny! —va cridar la noia amb veu sufocada—, auxili, ajuda!

Barrois va girar sobre si mateix, va recular tres passes, va ensopegar i va anar a caure als peus de Noirtier. Va posar-li una mà a sobre d’un genoll mentre cridava:

—Amo, amo meu!

En aquell moment, Villefort, atret pels crits, va aparèixer a la porta de l’habitació.

Morrel va deixar Valentine, mig desmaiada, va retrocedir fins a un racó i va desaparèixer gairebé del tot darrere un cortinatge.

Pàl·lid, com si hagués vist una serp dreçar-se davant seu, llançava una mirada d’esglai al desgraciat agonitzant.

Noirtier bullia d’impaciència i de terror, l’ànima li volava en auxili del pobre vell, un amic més que no pas un criat: el combat entre la vida i la mort es reflectia en la inflor de les venes del front i en la contracció d’alguns músculs encara vius al voltant dels ulls.

Barrois, amb la cara agitada, els ulls injectats de sang i el coll tirat enrere, jeia a terra i colpejava el parquet amb les mans, però tenia les cames tan rígides que feia l’efecte que es trencarien abans que doblegar-se.

Una escuma lleugera li sortia de la boca, panteixava dolorosament.

Villefort, estupefacte, va quedar-se un instant amb els ulls clavats en aquell quadre, que havia atret la seva mirada d’ençà que havia arribat a l’habitació.

No havia vist Morrel.

Després d’un instant de muda contemplació durant el qual va empal·lidir visiblement i els cabells van eriçar-se-li, va cridar, mentre es llançava cap a la porta:

—Doctor, doctor, vingui, vingui!

Valentine corria cap a l’escala topant amb les parets tot cridant la madrastra:

—Senyora, senyora, vingui de seguida i porti el flascó de sals!

—¿Què passa? —va preguntar la veu metàl·lica i continguda de la senyora de Villefort.

—Oh, vingui, vingui!

—¿Però, on és el doctor? —cridava Villefort—. ¿On és?

La senyora de Villefort baixava lentament, els esglaons de fusta cruixien sota els seus peus. Amb una mà s’eixugava la cara amb el mocador; a l’altra, portava un flascó de sals angleses.

Quan va arribar a la porta, la seva primera mirada va ser per a Noirtier, el rostre del qual, tret d’una emoció ben natural en aquelles circumstàncies, anunciava un bon estat de salut; després, els seus ulls van topar amb el moribund.

La senyora de Villefort va empal·lidir. La seva mirada va rebotar, per dir-ho així, del servidor a l’amo.

—Però, en nom del cel, senyora, ¿on és el doctor? Ha anat al pis de vostè. Això, com pot veure, és una apoplexia; amb una sagnia el salvarem.

—¿Fa poc que ha menjat? —va preguntar la senyora de Villefort, esquivant la qüestió.

—No ha menjat res, senyora —va respondre Valentine—, però ha corregut molt aquest matí per fer un encàrrec de l’avi. Quan ha tornat, només s’ha begut un got de llimonada.

—Ah! —va fer la senyora de Villefort—. ¿Per què no ha pres vi? La llimonada és molt dolenta.

—La teníem a mà, a la gerra de l’avi; el pobre Barrois tenia set i s’ha begut el que ha trobat.

La senyora de Villefort va estremir-se, Noirtier va adreçar-li una mirada profunda.

—Té el coll tan curt! —digué la dona del procurador.

—Senyora —digué Villefort—, li pregunto on és el senyor d’Avrigny; respongui’m, en nom del cel!

—A l’habitació d’Édouard, que no es troba gaire fi —va dir la senyora Villefort, que no podia eludir més estona la pregunta.

Villefort va llançar-se cap a l’escala per anar personalment a buscar-lo.

—Tingui —digué la madrastra a Valentine mentre li donava el flascó—, sens dubte, li faran una sagnia. Me’n vaig a la meva habitació perquè no puc suportar veure sang.

Va seguir el marit.

Morrel va sortir del racó fosc on s’havia amagat. La preocupació de tothom era tan gran que ningú no l’havia vist.

—Vagi-se’n ràpidament, Maximilien —va dir-li Valentine—, i esperi que jo el cridi. Vagi.

Morrel va consultar Noirtier amb un gest. El vell, que havia conservat tota la seva sang freda, va fer-li un senyal afirmatiu.

Va prémer la mà de Valentine contra el seu cor i va sortir pel passadís del darrere.

Mentrestant, Villefort i el metge entraven per l’altra porta.

Barrois començava a recobrar els sentits: la crisi havia passat, gemegava i s’incorporava sobre un genoll.

D’Avrigny i Villefort van portar-lo a un sofà.

—¿Què necessita, doctor? —va preguntar Villefort.

—Que vagin a buscar ràpidament essència de trementina i un emètic.

—Va! —digué Villefort.

—I ara que surti tothom.

—¿Jo també? —va preguntar tímidament Valentine.

—Sí, senyoreta —li va respondre el doctor amb rudesa—, vostè sobretot.

Valentine va mirar amb sorpresa el doctor d’Avrigny, va fer un petó al front al senyor Noirtier i va sortir.

El metge, amb cara de preocupació, va tancar la porta darrere d’ella.

—Miri, miri, doctor, ja retorna, només era un atac sense importància. El senyor d’Avrigny va fer un somriure inquietant.

—¿Com es troba, Barrois?

—Una mica millor, doctor.

—¿Es pot beure aquest got d’aigua eteritzada?

—Ho provaré, però no em toqui.

—¿Per què?

—Perquè em sembla que, si ho fa, encara que només sigui amb la punta del dit, patiré un nou atac.

—Begui.

Barrois va agafar el got, va acostar-se’l als llavis de color violeta i se’n va beure gairebé la meitat.

—¿Què li fa mal? —va preguntar el doctor.

—Tot, tinc una mena de rampes espantoses.

—¿Té basques?

—Sí.

—¿Li xiulen les orelles?

—D’una manera espantosa.

—¿Quan li ha agafat l’atac?

—Ara mateix.

—¿De manera sobtada?

—Com un llamp.

—¿Va tenir res, ahir o abans d’ahir?

—Res.

—¿Somnolència? ¿Pesadesa?

—No.

—¿Què ha menjat avui?

—Res, només m’he begut un got de la llimonada del senyor, això és tot.

I Barrois va fer un senyal amb el cap per designar Noirtier, que, immòbil en la seva butaca, contemplava la terrible escena sense perdre-se’n ni un moviment, ni una paraula.

—¿On és la llimonada? —va preguntar vivament el doctor.

—A la gerra, a baix.

—¿On, a baix?

—A la cuina.

—¿Vol que vagi a buscar-la, doctor? —va preguntar Villefort.

—No, quedi’s aquí i intenti que el malalt s’acabi aquest got d’aigua.

—Però la llimonada…

—Hi vaig jo mateix.

D’Avrigny va fer un salt, va obrir la porta, va llançar-se escala de servei avall i va estar a punt de fer caure la senyora de Villefort, que també baixava a la cuina.

La dona va llançar un crit.

D’Avrigny no va fer-li ni cas: arrossegat pel poder d’una sola idea, va saltar els tres o quatre últims esglaons, va precipitar-se a la cuina i va veure la gerra, que només contenia una quarta part de la llimonada, a sobre de la safata.

Va llançar-s’hi al damunt com una àguila sobre una presa.

Panteixant, va tornar a dalt i va entrar a l’habitació.

La senyora de Villefort pujava lentament per l’escala a casa seva.

—¿És aquesta la gerra que hi havia aquí? —va preguntar d’Avrigny.

—Sí, doctor.

—¿És la llimonada de la qual ha begut?

—Crec que sí.

—¿Quin gust li ha trobat?

—Amarg.

El doctor va abocar-se unes gotes de llimonada al palmell de la mà, va aspirar-les amb els llavis i després de glopejar-les com un vi que volem tastar, va escopir-les a la xemeneia.

—És la mateixa —digué—. ¿També n’ha begut vostè, senyor Noirtier? —Sí.

—¿I li ha trobat el mateix gust amarg?

—Sí.

—Oh, doctor! —va exclamar Barrois—. Això em reprèn! Déu meu, tingues pietat de mi!

El doctor va córrer cap al malalt.

—Aquest emètic, Villefort! Miri si el porten.

Villefort va sortir cridant:

—L’emètic! L’emètic! ¿L’han portat?

Ningú no va respondre. A la casa, regnava un terror d’allò més profund.

—Si trobés la manera d’insuflar-li aire als pulmons —va dir d’Avrigny, mirant al seu voltant—, potser podríem evitar l’asfíxia. Però no veig res, res!

—Oh, senyor! —cridava Barrois—. ¿Em deixarà morir així, sense auxiliar-me? Oh, m’estic morint, Déu meu, m’estic morint!

—Una ploma, una ploma! —va demanar el metge.

Va veure’n una a sobre de la taula.

Va provar d’introduir-la a la boca del malalt, que, enmig de les convulsions, feia esforços inútils per vomitar. Tanmateix Barrois premia tant les barres que la ploma no va poder passar.

El malalt patia un atac encara més intens que el primer. Havia lliscat del sofà a terra i es posava rígid sobre el parquet.

El doctor va deixar que l’atac fes el seu curs ja que no podia alleujar el malalt, i va anar cap a Noirtier.

—¿Com es troba? —va preguntar-li precipitadament i en veu baixa—. ¿Bé?

—Sí.

—¿Lleuger d’estómac o pesat? ¿Lleuger?

—Sí.

—¿Com quan es pren la píndola que li faig donar cada diumenge?

—Sí.

—¿És Barrois qui li ha fet la llimonada?

—Sí.

—¿Ha estat vostè qui ha fet que ell en begués?

—No.

—¿El senyor de Villefort?

—No.

—¿La senyora?

—No.

—¿Valentine, aleshores?

—Sí.

Un sospir de Barrois, un badall que li feia cruixir els ossos de les mandíbules, van cridar l’atenció de d’Avrigny. El metge va deixar Noirtier i va acostar-se al malalt.

—¿Pot parlar, Barrois?

Barrois va balbucejar algunes paraules inintel·ligibles.

—Faci un esforç, amic meu.

El malalt va obrir els ulls sanguinolents.

—¿Qui ha fet la llimonada?

—Jo.

—L’ha portat a l’amo tan aviat com ha acabat de fer-la?

—No.

—¿L’ha deixat, doncs, en alguna banda?

—A l’office; em cridaven.

—¿Qui l’ha portada aquí?

—La senyoreta Valentine.

D’Avrigny va clavar-se un cop al front.

—Oh, Déu meu, Déu! —va murmurar.

—Doctor, doctor! —va cridar Barrois, que sentia que s’acostava un nou atac.

—¿Portaran, finalment, aquest emètic? —va exclamar el metge.

—Aquí en té un got preparat —va dir Villefort, entrant.

—¿Per qui?

—Pel dependent de la farmàcia, que ha vingut amb mi.

—Begui, Barrois.

—Impossible, doctor, és massa tard! Se’m tanca la gola, m’ofego! Oh, el meu cor…! Oh, el cap! Oh, quin infern! ¿Hauré de patir molta estona així?

—No, no, amic meu, aviat deixarà de patir.

—Ah, el comprenc! —va exclamar el desgraciat—. Déu meu, tingues pietat de mi!

I, llançant un crit, va caure d’esquena, com fulminat.

D’Avrigny va posar-li una mà al cor, va acostar-li un mirallet als llavis.

—¿I bé? —va preguntar Villefort.

—Vagi a la cuina i digui que em portin ràpidament xarop de violetes. Villefort va baixar a l’instant.

—No s’espanti, senyor Noirtier —li digué d’Avrigny—, m’emportaré el malalt a una altra habitació per fer-li una sagnia; realment, aquesta mena d’atacs són un espectacle esgarrifós.

I, agafant Barrois per les aixelles, va arrossegar-lo a la cambra del costat, però va tornar gairebé a l’instant per agafar la resta de la llimonada. Noirtier tancava l’ull dret.

—¿Valentine, oi? —va preguntar-li el metge—. ¿Vol que vingui Valentine? Vaig a dir que l’avisin.

Villefort pujava un altre cop, d’Avrigny va trobar-lo al passadís.

—¿Què hi ha?

—Vingui —li va respondre el doctor.

Va fer-lo entrar a l’habitació.

—¿Continua desmaiat? —va preguntar el procurador del rei.

—És mort.

Villefort va recular tres passes, va posar-se les mans al cap i, mirant el cadàver, va dir amb una commiseració gens equívoca:

—Quina mort tan ràpida!

—Sí, molt ràpida, ¿oi? —digué d’Avrigny—. Això, però, no l’ha de sorprendre: el senyor i la senyora de Saint-Méran van morir tan ràpidament com ell. Oh, senyor de Villefort, en aquesta casa, la gent es mor molt de pressa!

—¿Què? —va exclamar el magistrat amb horror i consternació—. ¿Insisteix en aquesta terrible idea?

—Continuo insistint-hi, senyor, continuo insistint-hi —va respondre d’Avrigny amb solemnitat—. No m’ha abandonat ni un instant, i, perquè vostè quedi ben convençut que, aquest cop, no m’equivoco gens ni mica, escolti’m bé, senyor de Villefort.

El magistrat tremolava convulsivament.

—Hi ha un verí que mata sense deixar gairebé cap rastre. El conec bé, n’he estudiat els accidents que provoca, tots els fenòmens que produeix. Acabo d’identificar-lo en el pobre Barrois, com ja vaig fer-ho en la senyora de Saint-Méran. Hi ha una manera de reconèixer-ne la presència: restableix el color blau del paper de tornassol envermellit per un àcid, i tenyeix de verd el xarop de violetes. No tenim paper de tornassol, però, miri, ja ens porten el xarop de violetes que he demanat.

En efecte, van sentir que algú s’acostava pel passadís: el doctor va entreobrir la porta, va agafar de les mans de la cambrera un tassó al fons del qual hi havia dues o tres cullerades de xarop i va tornar a tancar.

—Observi —digué al procurador del rei, el cor del qual bategava tan fort que hauria estat possible sentir-lo—: aquí tenim xarop de violetes, i, en aquesta gerra, la resta de la llimonada de la qual el senyor Noirtier i Barrois han begut una part. Si la llimonada és pura i inofensiva, el xarop conservarà el seu color; si està enverinada, es tornarà verd. Miri!

El doctor va abocar lentament algunes gotes de llimonada al tassó. Al fons del recipient, va formar-se immediatament un núvol, que, a la primeria, va agafar un matís blau; a continuació, va passar del safir a l’òpal, i, de l’òpal, al maragda.

En atènyer aquest últim color, va fixar-se, per dir-ho així: l’experiment no deixava cap dubte.

—El desgraciat Barrois ha estat enverinat amb falsa angostura o amb nou de sant Ignasi —digué d’Avrigny—. Ara, en puc respondre davant dels homes i de Déu.

Villefort no va dir res, però va aixecar els braços al cel, va girar els ulls en blanc i va desplomar-se, fulminat, en una butaca.





LXXXI


L’acusació

El senyor d’Avrigny va fer recobrar ràpidament els sentits al magistrat, que semblava un segon cadàver.

—Oh, la mort és a casa meva! —va exclamar el magistrat.

—Digui el crim —va respondre el doctor.

—Senyor d’Avrigny —digué Villefort—, no puc expressar tot el que em passa en aquest moment, una barreja d’espant, dolor i bogeria.

—Sí —va dir el metge amb una calma que imposava—, però em sembla que ha arribat l’hora d’actuar, d’oposar un dic a aquest torrent de mortalitat. Quant a mi, no em sento capaç de guardar més temps uns secrets semblants sense l’esperança de veure venjades aviat tant les víctimes com la societat.

Villefort va fer una lúgubre mirada al seu voltant.

—A casa meva! —va murmurar—. A casa meva!

—A veure, magistrat —digué d’Avrigny—, comporti’s com un home; intèrpret de la llei, honori’s amb una immolació total.

—Em fa estremir, doctor: una immolació!

—És la paraula.

—Sospita, doncs, d’algú!

—No sospito de ningú. La mort truca a la porta d’aquesta casa, entra, i va, no pas a cegues sinó amb intel·ligència, d’una habitació a l’altra. Doncs, bé, jo en segueixo el rastre, m’adono del seu pas, adopto la prudència dels antics, vaig a les palpentes, perquè el meu respecte per vostè i la meva amistat amb la seva família són dues benes que em tapen els ulls, i…

—Oh, parli, doctor, parli, tindré valor.

—Doncs, bé, senyor, té a casa seva, entre el personal de la casa i potser dins la mateixa família, un d’aquests espantosos fenòmens dels quals cada segle en produeix algun. Que Locusta[128] i Agripina fossin contemporànies és una excepció que demostra el furiós desig de la providència d’enfonsar l’imperi romà, tacat per tants crims. Bruniquilda i Fredegunda[129] són el resultat del treball penós de la gènesi d’una civilització, durant el qual l’home aprenia a dominar l’esperit malgrat que fos mitjançant l’enviat de les tenebres. Doncs, bé, totes aquestes dones havien estat, o encara eren, joves i belles. Tothom els havia vist florir al front, o encara els hi floria, la mateixa flor de la innocència que podem trobar al de la culpable que hi ha en aquesta casa.

Villefort va llançar un crit, va ajuntar les mans i va mirar el metge amb un gest de súplica.

Però aquest va prosseguir sense pietat:

—Busca el beneficiari del crim, diu un axioma de la jurisprudència.

—Ah, doctor, quantes vegades la justícia humana s’ha equivocat per culpa d’aquestes funestes paraules! No ho sé, però em sembla que aquest crim…

—Ah! ¿Admet, doncs, que el crim existeix?

—Sí, ho reconec. ¿Què vol? És evident. Deixi’m, però, continuar. Em sembla que aquest crim cau a sobre meu, no pas a sobre de les víctimes. Sospito que aquests estranys desastres, n’amaguen un per a mi.

—Oh, l’home! —va murmurar d’Avrigny—. El més egoista dels animals, la més personal de les criatures, que sempre es pensa que la terra gira, que el sol brilla i que la mort sega només per ell! Una formiga maleint Déu des de la punta d’un bri d’herba! ¿No han perdut res, doncs, els que han perdut la vida: el senyor de Saint-Méran, la senyora de Saint-Méran, el senyor Noirtier…?

—¿El senyor Noirtier?

—Doncs, sí. ¿Es pensa que anaven contra aquest pobre criat? No, no: com el Poloni de Shakespeare, ha mort en lloc d’un altre. Era Noirtier qui s’havia de beure la llimonada, i és ell qui ho ha fet segons l’ordre lògic de les coses; l’altre se l’ha begut per accident. Encara que el mort sigui Barrois, era Noirtier qui havia de morir.

—Aleshores, ¿com és que el meu pare no ha sucumbit?

—Ja l’hi vaig dir un vespre, al jardí, després de la mort de la senyora de Saint-Méran: perquè el seu cos es troba acostumat a l’ús d’aquest mateix verí, i una dosi insignificant per a ell era mortal per a qualsevol altre, i perquè, en fi, ningú no sap, ni solament l’assassí, que fa un any que jo tracto amb brucina la paràlisi del senyor Noirtier. Per descomptat, el criminal no ignora, perquè se n’ha assegurat per experiència, que la brucina és un verí violent.

—Déu meu, Déu meu! —va murmurar Villefort, retorcent-se les mans.

—Segueixi el camí del criminal: mata el senyor de Saint-Méran…

—Oh, doctor!

—Ho juraria, els símptomes que m’han explicat coincideixen massa amb els que jo mateix he vist.

Villefort va deixar de lluitar i va amollar un gemec.

—Mata el senyor de Saint-Méran —va repetir el metge—, mata la senyora de Saint-Méran: una doble herència per recollir.

Villefort va eixugar-se la suor que li regalimava del front.

—Escolti’m bé.

—Per desgràcia —va balbucejar Villefort—, no em perdo ni una paraula, ni una.

—El senyor Noirtier —va continuar el senyor d’Avrigny amb veu implacable—, el senyor Noirtier havia testat contra vostè i contra la seva família, en fi, a favor dels pobres. No li passa res perquè ja no se n’espera res. Amb prou feines, però, acaba de destruir el primer testament i fa el segon, intenten matar-lo, sens dubte perquè no en faci un tercer. El testament és d’abans d’ahir, em sembla; com pot veure, no han perdut el temps.

—Oh, perdó, senyor d’Avrigny!

—Res de perdó, senyor, el metge té una missió sagrada en aquest món. Per complir-la, s’ha remuntat fins a les fonts de la vida i ha baixat a les misterioses tenebres de la mort. Quan s’ha comès un crim i, Déu, sens dubte esgarrifat, desvia la seva mirada del criminal, correspon al metge dir: és aquest!

—Perdó per a la meva filla, senyor! —va murmurar Villefort.

—¿S’adona que és vostè, el seu pare, qui acaba d’anomenar-la?

—Perdó per a Valentine! Escolti, és impossible. Preferiria acusar-me jo mateix! Valentine, un cor de diamant, un lliri d’innocència!

—Res de perdó, senyor procurador del rei, el crim és flagrant. La senyoreta de Villefort va embalar personalment les medecines enviades al senyor de Saint-Méran, i el senyor de Saint-Méran és mort. La senyoreta de Villefort va preparar les tisanes de la senyora de Saint-Méran, i la senyora de Saint-Méran és morta. La senyoreta de Villefort ha rebut de les mans de Barrois, enviat a fer un encàrrec, la gerra de llimonada que el vell es beu habitualment al llarg del matí, i el vell se n’ha sortit per miracle. La senyoreta de Villefort és la culpable, l’enverinadora! Senyor procurador del rei, jo denuncio la senyoreta de Villefort, faci vostè el seu deure!

—Doctor, no em resisteixo més, no em defenso més, el crec, però, per pietat, salvi’m la vida, l’honor!

—Senyor de Villefort —va replicar el metge amb una força creixent—, hi ha circumstàncies en les quals travesso tots els límits de l’estúpida circumspecció humana. Si la seva filla hagués comès solament un primer crim i jo la veia reflexionar un instant, li diria, a vostè: avisi-la, castigui-la, que es passi la resta de la seva vida en un claustre, en un convent, plorant, resant. Si hagués comès un segon crim, li diria: tingui, senyor de Villefort, això és un verí sense cap antídot conegut, veloç com el pensament, ràpid com una centella, mortal com el llamp; doni’l a la noia, tot encomanant-ne l’ànima a Déu, i salvi així l’honor i la vida, perquè ella va contra vostè. Si la veu acostar-se a la capçalera del seu llit amb somriures hipòcrites i dolces exhortacions, afanyi’s a colpejar el primer! Si no, pobre de vostè! Això és el que jo diria si ella només hagués mort dues persones. Però ha vist tres agonies, ha contemplat tres moribunds, s’ha agenollat al costat de tres cadàvers! Al botxí, l’enverinadora! Al botxí! Vostè em parla d’honor: faci el que jo li dic i l’espera la immortalitat!

Villefort va agenollar-se.

—Escolti’m —digué—, no tinc la força de vostè, com vostè no en tindria si, en lloc de la meva filla Valentine, es tractés de la seva Madeleine.

El metge va empal·lidir.

—Doctor, tot home fill de dona ha nascut per patir i morir; jo patiré i esperaré la mort.

—Pari compte —va replicar el senyor d’Avrigny—, serà lenta… aquesta mort, la veurà acostar-se després d’haver acabat amb el seu pare, amb la seva dona, potser amb el seu fill.

Villefort, ofegant-se, va estrènyer el braç del metge.

—Escolti’m! —va exclamar—. Planyi’m, ajudi’m… No, la meva filla no és culpable… Porti’m davant d’un tribunal i continuaré dient: no, la meva filla no és culpable… no hi ha hagut cap crim a casa meva… No vull, ¿em sent?, que hi hagi cap crim a casa meva, perquè, quan el crim entra en algun lloc, és com la mort: no hi entra sol. Escolti, ¿què se li’n dóna si jo moro assassinat? ¿És amic meu, és un home, té un cor?… No, vostè és metge!… Doncs, bé, jo li dic no, no arrossegaré la meva filla a les mans del botxí! Ah, vet aquí una idea que em devora, que m’empeny, com un insensat, a destrossar-me el pit amb les ungles!… ¿I si s’equivoqués, doctor? ¿Si el culpable fos una altra persona? ¿Si jo vingués un dia, pàl·lid com un espectre, a dir-li: assassí, tu has mort la meva filla? Miri, si això arribés a passar, senyor d’Avrigny, malgrat que sóc cristià, em mataria!

—Entesos —va dir el doctor després d’un moment de silenci—, esperaré.

Villefort va mirar-lo com si encara dubtés de les seves paraules.

—Només una cosa —va continuar el senyor d’Avrigny amb veu lenta i solemne—, si algú de casa seva cau malalt, si vostè mateix se sent tocat, no em cridi perquè no vindré més. Accedeixo a compartir amb vostè aquest terrible secret, però no vull que la vergonya i el remordiment s’instal·lin en mi, fructificant i creixent en la meva consciència com el crim i la desgràcia creixeran i fructificaran en aquesta casa.

—¿M’abandona, doncs, doctor?

—Sí, perquè no puc seguir-lo més lluny, i només m’aturo al peu del patíbul. Hi haurà alguna altra revelació que significarà el final d’aquesta terrible tragèdia. Adéu.

—Doctor, l’hi suplico!

—Els horrors que embruten el meu pensament em fan aquesta casa odiosa i fatal. Adéu, senyor!

—Una paraula, solament una paraula més, doctor! Se’n va deixant-me tot l’horror d’aquesta situació, un horror que ha fet augmentar amb el que m’ha revelat. ¿Què diran, però, de la mort instantània, sobtada, d’aquest pobre i vell criat?

—Té raó —digué el senyor d’Avrigny—, acompanyi’m.

El doctor va sortir primer, el senyor de Villefort va seguir-lo. Els criats, inquiets, es trobaven als passadissos i les escales per on havia de passar el metge.

—Senyor —digué d’Avrigny a Villefort, parlant en veu alta perquè tothom pogués sentir-lo—, el pobre Barrois era massa sedentari d’uns quants anys ençà. Acostumat, antany, a recórrer tots els racons d’Europa a cavall o amb cotxe, s’ha matat en aquest servei monòton al costat d’una cadira. La sang se li ha espesseït. S’havia engreixat, tenia el coll gros i curt, i ha patit una apoplexia fulminant. M’han avisat massa tard.

I va afegir en veu baixa:

—A propòsit, no es descuidi de llençar el tassó del xarop de violetes a les cendres.

I el doctor, sense allargar la mà a Villefort, sense tornar a referir-se en cap moment al que havia dit, se’n va anar, escortat per les llàgrimes i les lamentacions de tota la gent de la casa.

Aquell mateix vespre, els servents del procurador del rei, que s’havien reunit a la cuina i havien mantingut una llarga conversa, van anar a demanar a la senyora de Villefort permís per deixar la feina. Cap argument, cap proposta d’augment de sou no van poder retenir-los; a tot el que els deien, responien:

—Ens en volem anar perquè la mort és a la casa.

Malgrat els precs, doncs, van plegar, tot assegurant que els sabia molt greu deixar uns amos tan bons, sobretot la senyoreta Valentine, d’allò més bondadosa, benefactora i dolça.

En sentir aquest comentari, Villefort va mirar Valentine.

La noia plorava.

Cosa estranya, enmig de l’emoció que van provocar-li les llàgrimes de la filla, el magistrat va mirar també la seva dona i va semblar-li que un somriure fugitiu i inquietant havia aparegut en els seus llavis prims, com els meteors que veiem lliscar, sinistres, entre dos núvols, al fons d’un cel tempestuós.





LXXXII


El domicili del flequer retirat

La tarda del mateix dia que el comte de Morcerf havia abandonat, avergonyit i furiós, la casa de Danglars, un estat d’ànim que la fredor del banquer feia concebible, el senyor Andrea Cavalcanti, amb els cabells arrissats i lluents, el mostatxo ben afuat, i uns guants blancs que li marcaven les ungles, havia entrat, gairebé dret en el seu faetó, al pati de la casa del banquer, al carrer de la Chaussée-d’Antin.

Al cap de deu minuts de conversa al saló, havia trobat la manera d’emportar-se Danglars a una finestra, i allí, després d’un hàbil preàmbul, havia exposat els turments de la seva vida després de la partença del seu noble pare. D’ençà d’aleshores, deia, en la família del banquer, on havien tingut la bondat de rebre’l com un fill, havia trobat totes les garanties de felicitat que un home ha de buscar sempre abans que els capricis de la passió, la qual, d’altra banda, també havia tingut la sort de descobrir en els preciosos ulls de la senyoreta Danglars.

El banquer l’escoltava amb profunda atenció. Ja feia dos o tres dies que esperava la declaració, i, quan, finalment, havia arribat, els ulls van animar-se-li tant com se li havien irritat i enfosquit mentre escoltava Morcerf.

Tanmateix no va voler acollir la proposició del jove sense fer-li algunes observacions de consciència.

—¿No és una mica jove, senyor Andrea, per pensar en el matrimoni?

—De cap manera, senyor —va respondre Cavalcanti—, o, almenys, no m’ho sembla. A Itàlia, els grans senyors, en general es casen joves: és un costum lògic. La vida és tan imprevisible que cal agafar la felicitat quan passa al nostre abast.

—Admetent, senyor —digué Danglars—, que la meva dona i la meva filla estiguin d’acord amb la seva proposició, que m’honora, ¿amb qui hem de discutir la qüestió econòmica? Em sembla una negociació important i crec que només els pares poden tractar-la de la manera més convenient, pensant en la felicitat dels fills.

—Senyor, el meu pare és un home prudent, assenyat i raonable. Va preveure la probabilitat que jo decidís establir-me a França. Quan se’n va anar, va deixar-me, doncs, junt amb els papers que constaten la meva identitat, una carta mitjançant la qual m’assegura, si faig una elecció que li agradi, cent cinquanta mil lliures de renda a partir del dia del meu casament. Pel que jo sé, es tracta de la quarta part dels seus ingressos.

—Jo sempre he tingut la intenció de donar cinc-cents mil francs a la meva filla quan la casi —digué Danglars—. D’altra banda, és la meva única hereva.

—Bé —va dir Andrea—, com veu, la cosa no podria anar millor, suposant que la meva petició no sigui rebutjada per la senyora baronessa i la senyoreta Eugénie. Ens trobarem amb cent setanta-cinc mil lliures de renda. Imaginem que jo aconsegueixo que el marquès em doni el capital en lloc de pagar-me’n la renda, cosa que no resultarà fàcil, però, en fi, podem provar-ho; vostè ens invertiria aquests dos o tres milions, i dos o tres milions en mans hàbils sempre poden donar-nos un deu per cent.

—No dono mai més del quatre —va dir el banquer—, fins i tot el tres i mig. Al meu gendre, però, li faria el cinc i ens repartiríem els beneficis.

—Bé, sogre, meravellós! —digué Cavalcanti, deixant-se arrossegar per la seva condició una mica vulgar, que, de tant en tant, a pesar dels seus esforços, feia esclatar el vernís aristocràtic amb el qual provava de cobrir-la.

Va refer-se, però, a l’instant:

—Oh, perdoni’m, senyor. Si només l’esperança ja em torna boig, ¿què passaria si es fes realitat?

—Deu haver-hi, però —digué Danglars, que, per la seva banda, no s’adonava que la conversa, desinteressada a la primeria, es convertia ràpidament en una transacció—, una part de la fortuna que el pare no pot refusar-li.

—¿Quina? —va preguntar el jove.

—La de la mare.

És clar, la de la meva mare, Leonora Corsinari!

—¿I quina quantitat pot suposar aquesta part de la fortuna?

—A fe meva, senyor, li asseguro que mai no hi havia pensat, però calculo que, pel cap baix, deu pujar a dos milions.

Danglars va experimentar la mena d’alegre sufocació de l’avar que retroba un tresor perdut o la de l’home a punt d’ofegar-se que sent sota els peus la terra sòlida en lloc del buit que se l’anava a engolir.

—Aleshores, senyor —va dir Andrea, saludant el banquer amb un tendre respecte—, puc esperar…

—Tingui confiança, senyor Andrea. Pot tenir la seguretat que, si cap obstacle per part de vostè no atura la marxa d’aquest afer, això està fet.

—Ah, m’omple d’alegria, senyor! —va exclamar Andrea.

—¿Com és possible, però —va dir Danglars, pensarós—, que el senyor comte de Montecristo, el seu guia en el món parisenc, no hagi vingut amb vostè a fer-nos aquesta petició?

Andrea va ruboritzar-se imperceptiblement.

—Vinc de casa seva, senyor. És, indiscutiblement, un home encantador, però d’una originalitat inconcebible. Ha aprovat amb entusiasme les meves intencions, fins i tot m’ha dit que no creia que el meu pare dubtés ni un segon a donar-me el capital en lloc de la renda; també m’ha promès la seva influència per ajudar-me a aconseguir això d’ell, però m’ha dit que mai no havia pres ni prendria la responsabilitat de fer una petició de boda. Tanmateix he de fer-li justícia: s’ha dignat afegir que, si mai havia deplorat aquesta repugnància, era en el meu cas perquè estava convençut que la unió projectada seria feliç i adequada. D’altra banda, malgrat que no vol fer res oficialment, es reserva respondre-li, segons m’ha dit, quan vostè li’n parli.

—Ah, molt bé!

—Ara —va dir Andrea amb el seu somriure més encantador—, ja he acabat de parlar amb el pare i ho faig al banquer.

—¿Què li vol? —va preguntar Danglars, també rient.

—Demà passat, he de cobrar uns quatre mil francs al seu banc, però el comte ha comprès que el mes pròxim potser provocarà un augment de les despeses al qual no podria fer front amb la meva petita assignació, i vet aquí un xec de vint mil francs, que no diré que m’ha donat però sí ofert. Signat per ell, com pot veure. ¿Li convé?

—Porti-me’n tants com vulgui com aquest per un milió, i els hi acceptaré —va dir Danglars, embutxacant-se’l—. Digui’m a quina hora li va bé, demà, i el meu caixer passarà per casa seva amb un rebut de vint-i-quatre mil francs.

—Doncs, a les deu del matí, si vol. Com més aviat millor: demà voldria anar-me’n al camp.

—D’acord, a les deu. ¿A l’Hotel des Princes, com sempre?

—Sí.

L’endemà, amb una exactitud que feia honor a la puntualitat del banquer, els vint-i-quatre mil francs eren a casa del jove, que, en efecte, va sortir, deixant dos-cents francs per a Caderousse.

Per part d’Andrea, la sortida tenia com a objectiu principal evitar el seu perillós amic. Per tant, al vespre, va tornar tan tard com va poder.

Tanmateix, així que va posar els peus a l’empedrat del pati, va trobar-se al davant el porter de l’hotel, que l’esperava amb la gorra a la mà.

—Senyor —li digué—, aquell home ja ha vingut.

—¿Quin home? —va preguntar Andrea amb displicència, com si hagués oblidat aquell a qui, al contrari, recordava massa bé.

—La persona a qui passa una petita renda, excel·lència.

—Ah, sí! —va dir Andrea—. L’antic criat del meu pare. Bé, ¿ja li ha donat els dos-cents francs que li havia deixat per a ell?

—Sí, excel·lència, per descomptat.

Andrea es feia tractar d’excel·lència.

—Però no ha volgut agafar-los —va continuar el porter.

Andrea va empal·lidir, però, com que ja era de nit, ningú no va adonar-se’n.

—¿Què diu? ¿No ha volgut agafar-los? —va preguntar amb la veu una mica alterada.

—No, volia parlar amb vostè, excel·lència. Li he dit que havia sortit, ha insistit, però, finalment, ha semblat que es deixava convèncer i m’ha donat aquesta carta lacrada.

—A veure —va dir Andrea.

A la llum del fanal del faetó, va llegir:

Saps on visc; t’espero demà a les nou del matí.

Andrea va observar el segell per veure si l’havien forçat i mirades indiscretes havien pogut penetrar a l’interior de la carta, però estava plegada de tal manera, amb un luxe tan gran de rombes i d’angles, que, per llegir-la, hauria calgut trencar el segell: ara bé, el lacre estava perfectament intacte.

—Molt bé —va dir—. Pobre home, és una persona excel·lent.

Va deixar el porter d’allò més edificat amb aquestes paraules, fins a l’extrem que l’home no sabia si havia d’admirar més el jove amo o el vell criat.

—Desenganxi ràpidament i pugi a les meves habitacions —va dir Andrea al lacai.

Amb dues gambades, el jove va plantar-se a la seva cambra i va cremar la carta de Caderousse, de la qual va fer desaparèixer fins i tot les cendres.

Estava acabant l’operació quan el criat va entrar.

—Ets de la mateixa talla que jo, Pierre —li digué.

—Tinc aquest honor, excel·lència —va respondre el lacai.

—¿Deus tenir una lliurea nova que van portar-te ahir, no?

—Sí, senyor.

—Tinc un assumpte amb una noia a qui no vull dir ni el meu títol ni la meva condició. Deixa’m la lliurea i els teus papers a fi que pugui, si arriba el cas, dormir en una fonda.

Pierre va obeir.

Cinc minuts després, Andrea, completament disfressat, sortia de l’hotel sense ser reconegut, agafava un cabriolé i es feia portar a la fonda del Cheval-Rouge, a Picpus.

L’endemà, va sortir de la fonda de la mateixa manera que de l’Hotel des Princes, és a dir sense ser vist, va tirar faubourg Saint-Antoine avall, va agafar el bulevard fins al carrer Ménilmontant, va aturar-se a la porta de la tercera casa a l’esquerra, i, en absència del porter, va buscar algú a qui demanar informació.

—¿Què vol, jove eixerit? —va preguntar-li la fruitera del davant.

—¿Coneix el senyor Pailletin, mestressa?

—¿Un flequer retirat? —digué la fruitera.

—Justa la fusta!

—Al fons del pati, a l’esquerra, al tercer.

Andrea va agafar el camí indicat i, al tercer, va trobar un cordó, que va estirar amb un sentiment de mal humor del qual va ressentir-se el moviment precipitat de la campaneta.

Un segon més tard, la cara de Caderousse va aparèixer a la reixeta de la porta.

—Ah, que puntual! —va exclamar.

I va despassar els forrellats.

—Redéu! —va dir Andrea mentre entrava.

I va llançar davant seu la gorra de la lliurea, però no va encertar la cadira: la peça va caure a terra i va rodolar al voltant de l’habitació.

—Au, au —digué Caderousse—, no t’enfadis, petit. Mira, he pensat en tu, guaita el que t’he preparat: només coses que t’agraden, punyeta.

En efecte, Andrea va ensumar i va percebre olor de menjar. No deixaven de tenir un cert encant per a un estómac afamat aquells aromes grossers: la barreja d’all i mantega fresca, característica de la cuina provençal d’ordre inferior, un gust de peix gratinat i, sobretot, l’aspre perfum de la nou moscada i del clau d’espècia, que exhalaven dos plats fondos, tapats, col·locats sobre dos fogons, i una cassola que s’escalfava dins el forn d’una estufa de ferro colat.

Andrea també va veure, a l’habitació del costat, una taula bastant neta, parada amb dos coberts, dues ampolles de vi sense destapar, una bona quantitat d’aiguardent en una gerra, i una macedònia de fruita sobre una ampla fulla de col posada amb art en un plat de porcellana.

—¿Què et sembla, petit? —va fer Caderousse—. Quin perfum, ¿oi? Jo era un bon cuiner, allà baix, ja ho saps! ¿Recordes com la gent es llepava els dits amb la meva cuina? Tu vas ser dels primers que vas tastar les meves salses i em sembla que no et desagradaven.

Mentre parlava, Caderousse va posar-se a pelar unes cebes.

—Redéu —va dir Andrea, empipat—, que el diable se t’emporti si només m’has molestat perquè mengés amb tu!

—Fill —va dir Caderousse, sentenciós—, mentre endrapem, farem petar la xerrada. A més, no siguis ingrat, ¿no t’agrada passar una estoneta amb el teu amic? A mi, veure’t, em fa plorar d’alegria.

En efecte, Caderousse plorava de debò, per bé que hauria estat difícil de dir si era l’alegria o les cebes el que actuava sobre les glàndules lacrimals de l’antic fondista de Pont del Gard.

—Au, calla, hipòcrita! —va exclamar Andrea—. ¿Que m’estimes, dius?

—Sí, t’estimo. Si dic mentida, que se m’emporti el diable —va replicar Caderousse—. Ja sé que és una feblesa, però no puc fer-hi res!

—Cosa que no treu perquè m’hagis fet venir per alguna perfídia.

—Au, va! —digué Caderousse mentre eixugava l’ampla fulla del ganivet amb el davantal—. ¿Suportaria la vida miserable que m’imposes si no t’estimés? Pensa-hi una mica: portes la lliurea del teu criat, i, per tant, en tens un; jo no en tinc cap i em veig obligat a netejar-me jo mateix els llegums; fas escarafalls de la meva cuina perquè sopes a l’Hotel des Princes o al Cafè de París. Doncs, bé, jo també podria tenir un criat i un tílburi, i sopar on em vingués de gust. ¿I per què me n’estic? Per no causar problemes al meu petit Benedetto. A veure, confessa almenys que podria fer-ho, ¿no?

I una mirada perfectament clara de Caderousse va arrodonir el sentit de la frase.

—D’acord —va dir Andrea—, posem que m’estimes. ¿Aleshores per què m’exigeixes que vingui a menjar amb tu?

—Només per veure’t, petit.

—¿Veure’m per a què, si ja vam establir prèviament totes les condicions?

—¿Has vist mai un testament sense codicils, amic meu, eh? —va fer Caderousse—. Però has vingut per calar, ¿no? Doncs, va, seu i comencem amb aquestes sardines i aquesta mantega fresca, que he posat sobre fulles de vinya per complaure’t, malvat. Ah! Ja veig que mires l’habitació, les quatre cadires de palla i aquestes estampes amb marcs de tres francs. ¿Què vols, caram? Això no és l’Hotel des Princes.

—Et veig disgustat, ja no ets feliç. Només demanaves, però, semblar un flequer retirat, ¿no?

Caderousse va sospirar.

—I bé, ¿què hi tens a dir? El somni s’ha fet realitat.

—Hi tinc a dir que és un somni: un flequer retirat, pobre Benedetto meu, té rendes.

—Redéu, tu en tens!

—¿Jo?

—Sí, tu, perquè jo et dono els teus dos-cents francs.

Caderousse va arronsar les espatlles.

—És humiliant rebre diners així —digué—, donats a contracor, uns diners que poden faltar d’avui a demà. Com pots veure, em veig obligat a fer economies per si la teva prosperitat no dura. Ai, amic meu, la fortuna és inconstant, com deia el capellà del… regiment. Sé molt bé que la teva prosperitat és immensa, ganàpia; vas a casar-te amb la filla de Danglars.

—¿Què significa això? ¿Danglars?

—Sí, Danglars a seques. ¿Què vols? ¿Que li digui, potser baró Danglars? Seria com dir-te comte Benedetto, a tu. Danglars era amic meu, i, si no tingués tan mala memòria, hauria d’invitar-me al teu casament… tenint en compte que ell va venir al meu… Sí, sí, al meu! Caram, llavors no era tan orgullós! Era un dependent d’aquell bon senyor Morrel. Vaig sopar més d’una vegada amb ell i el comte de Morcerf… Com pots veure, conec gent important, i, si volgués cultivar una mica aquestes relacions, tu i jo ens trobaríem als mateixos salons.

—Au, va, Caderousse, la gelosia et fa desvariejar.

—Bé, bé, Benedetto mio, un servidor sap de què parla. Potser, un dia, un servidor es mudarà també amb la roba dels diumenges i anirà a dir a una porta cotxera: «Obri’m, si us plau!». Mentrestant, però, seu i mengem.

Caderousse va donar exemple i va posar-se a menjar amb bona gana, tot fent l’elogi dels plats que servia al convidat. Va semblar que aquest, finalment, prenia una decisió: va destapar intrèpidament les ampolles i va atacar la bullabessa i el bacallà gratinat amb all i oli.

—Ah, compare —digué Caderousse—, sembla que et reconcilies amb el teu antic mestre-sala!

—Sí, a fe meva —va respondre Andrea.

Jove i vigorós, la gana, de moment, era més important per a ell que qualsevol altra cosa.

—¿Ho trobes bo, mala pinta?

—Tant que no entenc que un home que prepara i menja unes coses tan bones pugui pensar que la vida és dolenta.

—Mira, noi, només un pensament m’espatlla la felicitat.

—¿Quin?

—Que visc a costelles d’un amic, jo, que sempre m’he guanyat bé la vida pel meu compte.

—Oh, oh, no t’amoïnis per això —va respondre Andrea—, en tinc prou per als dos.

—No sé si t’ho creuràs, però, al final de cada mes, tinc remordiments, noi.

—Ets una bona persona, Caderousse!

—Fins al punt que, ahir, no vaig voler agafar els dos-cents francs.

—Sí, volies parlar amb mi. ¿Tens, però, remordiments?

—Remordiments de veritat. A més, se m’havia acudit una idea.

Andrea va estremir-se. Sempre li passava quan Caderousse tenia una idea.

—Mira, noi, haver d’esperar sempre el final del mes resulta d’allò més miserable.

—¿I no ens passem la vida esperant? —va comentar filosòficament Andrea, que ja veia venir el company—. Jo, per exemple, no faig altre. I prenc paciència, ¿no?

—Sí, perquè, en lloc d’esperar dos-cents miserables francs, n’esperes cinc mil o sis mil, o potser deu mil, fins i tot dotze mil. Perquè vas contínuament amb embuts: allà baix, sempre tenies bossetes amagades, guardioles que provaves de sostreure al teu pobre amic Caderousse. Per fortuna, el Caderousse de qui parlem tenia el nas fi.

—Au, ja tornes a divagar —va dir Andrea—, a parlar una vegada i una altra del passat! ¿A què treu cap repetir contínuament les mateixes coses, pregunto?

—Ah! Tens vint-i-un anys i pots oblidar el passat; jo en tinc cinquanta i em veig obligat a recordar-lo. No hi fa res, però, tornem als negocis.

—Sí.

—Volia dir-te que jo, de tu…

—¿Què?

—Cobraria…

—¿Què dius? ¿Cobraries…?

—Sí, demanaria l’avançament d’un semestre amb el pretext que vull presentar-me candidat a diputat i comprar una granja, i em faria fonedís amb els diners.

—Guaita, guaita, guaita —va fer Andrea—, potser no és una mala idea, aquesta!

—Amic meu —digué Caderousse—, menja de la meva cuina, segueix els meus consells i ja no tornaràs a trobar-te malament mai més, ni físicament ni moralment.

—Bé —va replicar Andrea—, ¿i per què no segueixes tu mateix el consell que em dónes? ¿Per què no cobres un semestre, fins i tot un any, i te’n vas a Brussel·les? En lloc d’un forner retirat, semblaries un bancarroter en l’exercici de les seves funcions: això es porta molt.

—¿Com dimoni vols que em retiri amb mil dos-cents francs?

—Ah, Caderousse, que exigent et tornes! Fa dos mesos, et mories de fam.

—La gana ve menjant —digué Caderousse, ensenyant les dents com un mico que riu o un tigre que gruny, i va afegir, tallant un enorme tros de pa amb aquestes mateixes dents, tan esmolades i blanques a desgrat dels anys—: A més, he fet un pla.

Els plans de Caderousse encara espantaven més Andrea que les idees: les idees només eren el germen; el pla, la realització.

—Vejam aquest pla —digué—, deu fer goig!

—¿Per què no? ¿Qui era l’autor del pla gràcies al qual vam fugir d’on tu saps? Un servidor, diria jo. I em sembla que no era gaire dolent, tenint en compte que som aquí!

—No dic que no —va respondre Andrea—, a vegades l’encertes. En fi, a veure el pla.

—Escolta —va continuar Caderousse—, ¿pots aconseguir-me, sense desemborsar ni un cèntim, uns quinze mil francs? No, amb quinze mil francs no n’hi ha prou, no vull tornar a ser una persona honrada per menys de trenta mil francs.

—No —va respondre secament Andrea—, no puc.

—Em sembla que no m’has entès —va respondre Caderousse, fredament i amb calma—. T’he dit sense haver de desembutxacar ni un cèntim.

—¿No deus voler que robi i engegui el negoci, el teu i el meu, a can Pistraus, i que ens tornin allà baix?

—Oh, a mi, tant se me’n dóna que tornin a enxampar-me! —digué Caderousse—. Sóc un paio ben estrany, ¿saps? A vegades, enyoro els vells amics. No com tu, un malànima, que voldries no veure’ls mai més!

Aquesta vegada, Andrea no solament va estremir-se, va empal·lidir.

—A veure, Caderousse, no fem bestieses.

—No en faré cap, petit Benedetto meu, estigues tranquil. Explica’m, però, una manera senzilla de guanyar els trenta mil francs sense ficar-te en res: només cal que em deixis fer, això és tot!

—Bé, ja ho veuré, ja hi pensaré —va respondre Andrea.

—Mentrestant, però, m’apujaràs la mensualitat a cinc-cents francs, ¿no? Tinc una mania, voldria agafar una minyona!

—Doncs, bé, tindràs els teus cinc-cents francs —digué Andrea—, tot i que em resultarà una càrrega pesada, pobre Caderousse meu… abuses de mi…

—Bah! No té cap importància, si tenim en compte que treus els diners d’uns cofres inesgotables.

Pel llampec que va il·luminar-li els ulls, tot i que, certament, va extingir-se a l’instant, semblava que Andrea esperava que el seu company fes aquest comentari.

—És veritat —va respondre—, i el meu protector es comporta d’una manera excel·lent amb mi.

—¿I quant et dóna cada mes, aquest estimat protector…?

—Cinc mil francs.

—Tants milers com centenars tu em dónes a mi —digué Caderousse—; realment, tots els bastards tenen sort. Cinc mil francs mensuals… ¿Què dimonis fas amb tot això?

—Oh, Déu meu, m’ho gasto de seguida, i em passa com a tu: voldria tenir un capital.

—Un capital… sí… ho comprenc… tothom voldria tenir-lo.

—Doncs, bé, jo el tindré.

—¿Qui te’l donarà? ¿El teu príncep?

—Sí, el meu príncep. Desgraciadament, hauré d’esperar.

—¿Esperar què? —va preguntar Caderousse.

—La seva mort.

—¿La del príncep?

—Sí.

—¿Com es això?

—Perquè figuro al seu testament.

—¿De debò?

—Paraula d’honor!

—¿Quant et deixa?

—Cinc-centes mil lliures!

—Au, vols enredar-me!

—El que et dic.

—Va, és impossible!

—¿Ets amic meu, Caderousse?

—Per descomptat, en la vida i en la mort.

—Doncs, bé, et diré un secret.

—Digues.

—Però escolta.

—Oh, redéu, no badaré boca.

—Bé, jo crec…

Andrea va callar i va mirar al seu voltant.

—¿Què creus?… No tinguis por, redéu, ens trobem sols.

—Crec que he retrobat el meu pare.

—¿El de veritat?

—Sí.

—¿No deu ser el pare Cavalcanti?

—No, aquest ja se n’ha anat; dic el de veritat.

—¿I aquest pare és…?

—Doncs, bé, Caderousse, és el comte de Montecristo.

—Bah!

—Sí, aleshores tot s’explica, ¿comprens? Pel que sembla, no pot confessar-ho en veu alta, però em fa reconèixer pel senyor Cavalcanti i li dóna cinquanta mil francs per això.

—¿Cinquanta mil francs per ser el teu pare? Jo hauria acceptat per la meitat, fins i tot per vint mil, per quinze mil. ¿Com és que no vas pensar en mi, ingrat?

—¿Com vols que ho sabés si van fer-ho mentre tu i jo estàvem allà baix?

—Ah, és veritat! ¿I quant dius que et deixa al testament?

—Cinc-centes mil lliures.

—¿N’estàs segur?

—Va ensenyar-me’l. Però això no és tot.

—¿Hi ha un codicil, com jo et deia fa un instant?

—Probablement.

—¿I en el codicil…?

—Em reconeix.

—Oh, el bon pare, el grandíssim pare, l’honestíssim pare! —va exclamar Caderousse mentre feia girar amb les dues mans un plat enlaire.

—I encara diràs que tinc secrets per a tu!

—No, i la teva confiança t’honora als meus ulls. ¿I el teu príncep de pare és, doncs, ric, riquíssim?

—I tant. No sap el que té.

—¿És possible?

—Caram! Em rep a casa seva a totes hores i ho veig perfectament. L’altre dia, un empleat de banca va portar-li cinquanta mil francs dins una cartera tan gran com el teu tovalló; ahir, un banquer va presentar-se amb cent mil francs en or.

Caderousse estava esbalaït: li semblava que les paraules del jove sonaven com el metall, que sentia rodolar cascades de lluïsos.

—¿I tu vas a aquesta casa? —va preguntar ingènuament.

—Sempre que vull.

Caderousse va reflexionar un instant. Era fàcil adonar-se que rumiava algun pensament profund.

De cop i volta, va exclamar:

—M’agradaria veure tot això, deu ser preciós!

—Sí —va dir Andrea—, és magnífic!

—¿No viu a l’avinguda dels Champs-Élysées?

—Al número trenta.

—Ah! —va fer Caderousse—. ¿Al número trenta?

—Sí, una magnífica casa aïllada, entre un pati i un jardí, només pots conèixer això.

—És possible, però no és el que m’interessa, sinó l’interior: quins mobles deu haver-hi!

—¿Has vist algun cop les Tulleries?

—No.

—Bé, doncs encara és millor.

—Digues, Andrea, ¿deu donar bo, oi, inclinar-se quan aquest senyor de Montecristo deixa caure la bossa?

—Oh, Déu meu, no val la pena esperar aquest moment. En aquella casa, hi ha diners pertot arreu, com fruita en un hort.

—Un dia hauries de portar-m’hi amb tu.

—¿I com? ¿Amb quin pretext?

—Tens raó, però m’has fet venir aigua a la boca. Ho he de veure de totes passades. Trobaré la manera.

—Res de fer bestieses, Caderousse!

—M’oferiré per fregar els paviments.

—Hi ha catifes pertot arreu.

—Ah, diable! Aleshores hauré d’acontentar-me veient-ho amb la imaginació.

—És el millor que pots fer, creu-me.

—Prova almenys de fer-me comprendre com és.

—¿Com vols que ho faci?

—És molt fàcil. ¿La casa és gran?

—Ni massa gran ni massa petita.

—¿Com està distribuïda?

—Caram! Necessitaria un full de paper blanc, tinta i una ploma per fer-ne un pla.

—En tinc! —va dir vivament Caderousse.

Va anar a buscar un full de paper blanc, tinta i una ploma a un vell secreter.

—Aquí ho tens, dibuixa’m el pla en aquest paper, fill meu.

Amb un somriure imperceptible, Andrea va agafar la ploma i va començar.

—La casa, com ja t’he dit, té pati al davant i jardí al darrere. Mira, així.

I Andrea va dibuixar el jardí, el pati i la casa.

—¿Parets altes?

—No, vuit o deu peus a tot estirar.

—Això és una imprudència —digué Caderousse.

—Al pati, hi ha jardineres amb tarongers, gespa i massissos de flors.

—¿No hi ha paranys per a llops?

—No.

—¿I les quadres?

—A banda i banda del reixat; aquí, mira.

I Andrea va continuar dibuixant.

—Vegem la planta baixa —digué Caderousse.

—A la planta baixa, hi ha el menjador, dos salons, sala de billar, l’escala del vestíbul i una altra de petita al darrere.

—¿Finestres?

—Magnífiques, tan esplèndides, tan amples, que, a fe meva, crec que un home de la teva talla passaria per cadascun dels vidres.

—¿Amb unes finestres com aquestes, per què dimonis tenen escales?

—Doncs, mira, per luxe.

—¿Hi ha finestrons?

—Sí, però no els tanquen mai. El comte de Montecristo és un original: li agrada veure el cel fins i tot de nit!

—¿On dormen els criats?

—Oh, tenen un edifici propi! Imagina’t un magatzem preciós, entrant a la dreta, per guardar-hi eines. Doncs, bé, a sobre, hi ha els dormitoris per al servei, cadascun amb la seva campaneta.

—Ah, caram, campanetes!

—¿Què dius?

—Res. Instal·lar campanetes, costa car, i em pregunto per a què serveixen.

—Abans, hi havia un gos que es passejava tota la nit pel pati, però van portar-lo a la casa d’Auteuil, aquella on tu vas venir, ¿saps?

—Sí.

—Ahir mateix l’hi deia: Això és una imprudència, senyor comte, perquè, quan se’n va a Auteuil i s’emporta els criats, la casa es queda sola.

»—¿I què? —va preguntar-me.

»—Que, qualsevol dia, entraran a robar».

—¿I què et va respondre?

—¿Què em va respondre?

—Sí.

—Em va respondre: «Bé, tant se val que em robin».

—Hi ha algun secreter amb una trampa mecànica, Andrea.

—¿Què vols dir?

—Sí, un secreter que enxampa el lladre dins una reixa i que avisa tocant una cançó. Van dir-me que n’hi havia a l’última Exposició.

—Només té un secreter de caoba on sempre he vist la clau posada.

—¿I no li roben res?

—No, la gent que el serveix li és absolutament fidel.

—Deu haver-hi diners en aquest secreter, ¿no?

—Potser… no podem saber-ho.

—¿I on és?

—Al primer pis.

—¿Per què no me’n fas el pla, noi, com m’has fet el de la planta baixa?

—És fàcil.

I Andrea va agafar de nou la ploma.

—Mira, al primer, hi ha avantcambra i saló; a la dreta del saló, biblioteca i despatx; a l’esquerra, un dormitori i un vestidor. El famós secreter és en aquest vestidor.

—¿Hi ha alguna finestra al vestidor?

—Dues, aquí i aquí.

I Andrea va dibuixar-les a la peça, que, al pla, feia angle i apareixia com un quadrat més petit afegit al gran del dormitori.

Caderousse va quedar-se embadalit.

—¿Va sovint a Auteuil? —va preguntar.

—Dues o tres vegades cada setmana. Demà, per exemple, ha d’anar-hi a passar el dia i la nit.

—¿Segur?

—M’hi ha convidat a sopar.

—Caram, això és vida! —va exclamar Caderousse—. Casa a la ciutat, casa al camp…

—D’això, se’n diu ser ric.

—¿Hi aniràs a sopar?

—Probablement.

—¿Quan hi sopes, et quedes a dormir?

—Sempre que em ve de gust. A cal comte, com a ca meva.

Caderousse va mirar el jove com si volgués arrencar-li la veritat del fons del cor. Però Andrea es va treure una cigarrera de la butxaca, va agafar un havà, va encendre’l tranquil·lament i va començar a fumar sense afectació.

—¿Quan vols els cinc-cents francs? —va preguntar.

—Ara mateix, si els tens.

Andrea es va treure vint-i-cinc lluïsos de la butxaca.

—Lluïsos? No, gràcies.

—¿Què passa? ¿Els menysprees?

—Al contrari, m’agraden, però no els vull.

—Guanyaràs amb el canvi, imbècil: l’or val cinc sous.

—Sí, i després el canviador farà seguir l’amic Caderousse, l’enxamparan i caldrà que expliqui qui són els grangers que li paguen l’arrendament en or. Res de bestieses, fill: senzillament plata, monedes rodones amb l’efígie d’un monarca qualsevol. Tothom pot tenir una peça de cinc francs.

—Suposo que comprens que no porto cinc-cents francs a sobre: hauria hagut d’agafar un ordinari.

—Molt bé, deixa’ls a casa teva, al porter, és un home trempat. Aniré a buscar-los.

—¿Avui?

—No, demà; avui no tinc temps.

—Entesos, demà, quan me’n vagi a Auteuil, els hi deixaré.

—¿Puc comptar-hi?

—Segur.

—Mira, és que ja penso contractar ara mateix una minyona.

—Contracta-la. Amb això, però, farem net, ¿oi? ¿No em molestaràs mai més?

—Mai més.

Caderousse s’havia posat tan seriós que Andrea va témer veure’s obligat a percebre el canvi. Va accentuar, doncs, la seva alegria i la seva despreocupació.

—Que content estàs! —digué Caderousse—. Qualsevol diria que ja has cobrat l’herència!

—Desgraciadament, encara no! Però el dia que la tindré…

—¿Què faràs?

—Me’n recordaré dels amics; només et dic això.

—Sí, com si tinguessis bona memòria!

—¿Què vols que et digui? Em semblava que volies fer-me xantatge.

—¿Jo? Oh, quina bestiesa! Al contrari, encara et donaré un consell d’amic.

—¿Quin?

—Que deixis aquí el diamant que portes al dit. Redéu, ¿que vols que ens enxampin? ¿Vols perdre’ns, fent aquestes bestieses?

—¿Per què? —va preguntar Andrea.

—¿Com que per què? Et poses una lliurea, et disfresses de criat i conserves al dit un diamant de quatre mil o cinc mil francs!

—Punyeta! L’has valorat amb precisió. ¿Per què no et fas taxador?

—Conec els diamants, n’he tingut.

—T’aconsello que en presumeixis —va dir Andrea, que, sense empipar-se per la nova extorsió, com Caderousse temia, va donar-li amablement l’anell.

Caderousse va examinar-lo amb tanta atenció que Andrea va comprendre clarament que volia veure si les arestes de la talla eren netes.

—És fals —digué Caderousse.

—Au, va, ¿que fas broma?

—Oh, no t’enfadis, podem comprovar-ho.

Caderousse va anar a la finestra i va fer-hi lliscar el diamant: van sentir el xerric del vidre.

—Confiteor! —va exclamar Caderousse, posant-se el diamant al dit petit—. M’equivocava. Els lladres dels joiers, però, imiten tan bé les pedres que no m’atreveixo a anar a robar a les seves botigues: una altra branca del meu ofici paralitzada!

—Bé, ¿hem acabat? —va dir Andrea—. ¿Penses demanar-me alguna altra cosa? ¿Necessites la meva jaqueta? ¿Vols la gorra? Ara que hi ets, no te n’estiguis.

—No. En el fons, ets un bon company. No et retinc més estona, tractaré de curar-me de la meva ambició.

—Vés amb compte, però, quan et venguis el diamant, no sigui el cas que et passi el que temies que et passés amb l’or.

—No me’l vendré, estigues tranquil.

«No, almenys fins demà passat», va pensar el jove.

—Afortunat poca-vergonya —va dir Caderousse—, te’n tornes amb els teus lacais, els teus cavalls, el teu cotxe i la teva promesa.

—Doncs, sí —va respondre Andrea.

—Espero, tanmateix, que em faràs un bon regal de noces el dia que et casis amb la filla del meu amic Danglars.

—Ja t’he dit que això eren cabòries teves.

—¿Quin dot?

—Et dic que…

—¿Un milió?

Andrea va arronsar les espatlles.

—Deixem-ho en un milió —va dir Caderousse—, mai no arribaràs a tenir tants diners com et desitjo.

—Gràcies.

—Oh, t’ho dic de cor —va dir Caderousse amb una riallada—. Espera, t’acompanyo.

—No val la pena.

—I tant que sí!

—¿Per què?

—Oh, perquè, a la porta, hi ha un petit secret! Una mesura de precaució que va semblar-me necessària: un pany Huret i Fichet, revisat i corregit per Gaspard Caderousse. Quan siguis un capitalista, te’n faré un de semblant.

—Gràcies —va respondre Andrea—, et faré avisar amb vuit dies d’antelació.

Van separar-se. Caderousse va quedar-se al replà fins que va veure que Andrea no solament baixava els tres pisos sinó que travessava el pati. Aleshores va entrar precipitadament, va tancar la porta amb cura i va posar-se a estudiar, amb l’atenció d’un bon arquitecte, el pla que li havia deixat Andrea.

—Em sembla que, al benvolgut Benedetto, no li sabria greu heretar —va murmurar—, i qui li avançarà el dia de palpar les cinc-centes mil lliures no es comportarà com el més malvat dels seus amics.





LXXXIII


L’efracció

L’endemà de la conversa que acabem de referir, el comte de Montecristo va anar-se’n, en efecte, a Auteuil amb Alí, uns quants criats i uns cavalls que volia provar. El que havia determinat sobretot el viatge, en el qual el comte ni solament pensava el dia abans, i Andrea encara menys, havia estat l’arribada de Bertuccio, que tornava de Normandia amb notícies de la casa i la corbeta. La casa ja estava a punt, i la corbeta, que havia arribat feia vuit dies, es trobava ancorada en una caleta amb la seva tripulació de sis homes, preparada per salpar després de complir totes les formalitats exigides.

El comte va alabar el zel de Bertuccio i va demanar-li que es preparés per a una partença ràpida ja que la seva estada a França no s’allargaria enllà d’un mes.

—Ara —li digué—, puc necessitar anar en una nit de París a Tréport i vull vuit relleus escalonats a la ruta, que em permetin de fer cinquanta llegües en deu hores.

—Ja havia manifestat aquest desig, excel·lència —va respondre Bertuccio—, i els cavalls són a punt. Els he comprat i situat jo mateix en els indrets més còmodes, és a dir, en pobles on ningú no s’atura habitualment.

—Molt bé —va dir Montecristo—, em quedo aquí un dia o dos. Prengui, per tant, les disposicions que calgui.

Quan Bertuccio anava a sortir per ordenar tot el que feia referència a aquella estada, Baptistin va obrir la porta: portava una carta en una safata de plata daurada.

—¿Què ve a fer aquí? —va preguntar-li el comte, en veure’l cobert de pols—. Em sembla que no l’he cridat.

Baptistin, sense respondre, va acostar-se al comte i va presentar-li la carta.

—Important i urgent —digué.

El comte va obrir-la i va llegir:

Avisem el comte de Montecristo que, aquesta mateixa nit, un home entrarà a la seva casa dels Champs-Élysées per sostreure uns papers que creu tancats al secreter del vestidor. Considerem el comte de Montecristo prou valent per no recórrer a la policia, la intervenció de la qual podria comprometre molt la persona que l’avisa. Bé per una obertura que doni del dormitori al vestidor, bé amagant-se al mateix vestidor, el senyor comte podrà fer justícia personalment. Molta gent i unes precaucions visibles allunyarien certament el malfactor i farien perdre al senyor comte de Montecristo l’ocasió de conèixer un enemic que l’atzar ha fet descobrir a qui dóna aquest avís, que potser no tindria ocasió de repetir si, després de fracassar en aquest primer intent, el malfactor en portava a terme un altre.

La primera reacció del comte va ser pensar en un ardit de lladres, una trampa tosca que li revelava un perill lleu per exposar-lo a un de més greu. Anava, doncs, a fer portar la carta a una comissaria de policia, a pesar de la recomanació de l’amic anònim, o potser precisament a causa d’aquesta, quan, de cop i volta, se li va acudir que potser es tractava, en efecte, d’algun enemic personal seu, que només ell podia identificar i del qual, si es presentava l’oportunitat, només ell podia treure partit, com Fiesco[130] havia fet amb el moro que havia intentat assassinar-lo.

Ja coneixem el comte. No cal dir, doncs, que era un esperit audaç i vigorós, que s’enfrontava a l’impossible amb l’energia que només tenen els homes superiors. Per la vida que havia portat, per la decisió que havia pres i que havia mantingut de no recular davant res, havia arribat a assaborir plaers desconeguts en les lluites que, a vegades, emprenia contra la natura, que és Deu, i contra el món, que pot passar perfectament pel diable.

«No volen robar-me els papers —es digué Montecristo—, sinó matar-me; no són lladres sinó assassins. No vull que el senyor prefecte de policia es fiqui en els meus afers personals. Sóc prou ric, a fe meva, per desgravar, pel que fa a això, el pressupost de l’administració».

El comte va cridar Baptistin, que havia sortit de l’habitació després de donar-li la carta.

—Tornarà a París i portarà aquí tots els criats que hi queden —li digué—. Necessito tothom a Auteuil.

—Però no quedarà ningú a la casa, senyor comte —va dir Baptistin.

—I tant, el porter.

—Pensi, senyor, que la caseta del porter queda lluny de la casa.

—¿I què?

—Doncs que podrien buidar la casa sense que ell sentís cap soroll.

—¿Qui?

—Doncs, uns lladres.

—És un ximple, senyor Baptistin. Encara que els lladres em buidessin la casa, no em provocarien el disgust que em causa un servei mal fet.

Baptistin va inclinar-se.

—Ja m’ha sentit —digué el comte—, porti els seus companys, del primer al darrer, però que tot es quedi en l’estat habitual. Tanqui els finestrons de la planta baixa, això és tot.

—¿I els del primer pis?

—Ja sap que no es tanquen mai. Vagi.

El comte va fer anunciar que soparia sol a les seves habitacions i que només volia que el servís Alí.

Va sopar amb la tranquil·litat i la sobrietat habituals. Després va fer un senyal a Alí, va sortir per la porta del darrere, va arribar al Bois de Boulogne com si hagués sortit a passejar, va agafar sense afectació el camí de París i, quan es feia de nit, es trobava en front de la casa dels Champs-Élysées.

Tot era fosc, només un llum feble cremava a la caseta del porter, situada a unes quaranta passes de la casa, com havia dit Baptistin.

Montecristo va recolzar-se en un arbre i, amb aquells ulls que s’equivocaven rarament, va escrutar la doble avinguda, va examinar els vianants i els carrers veïns per veure si hi havia algú amagat. Al cap de deu minuts, es va convèncer que no l’espiaven.

A continuació, acompanyat d’Alí, va dirigir-se corrents a la porta petita, va entrar precipitadament i, per l’escala de servei, de la qual tenia clau, va ficar-se al seu dormitori sense obrir ni moure cap cortina, sense que el porter pogués imaginar-se que la casa, que ell creia buida, acabava de retrobar el principal habitant.

Una vegada al dormitori, el comte va fer un senyal a Alí perquè s’aturés i va passar al vestidor. Va examinar-lo. Tot era en l’estat habitual: el preciós secreter es trobava en el seu lloc i amb la clau al pany. Va tancar-lo amb doble volta, va agafar la clau, va tornar a la porta del dormitori, va obrir els dos tancadors i va entrar.

Mentrestant Alí havia posat sobre una taula les armes que el comte li havia demanat: una carrabina curta i un parell de pistoles de dos canons superposats que permetien apuntar amb tanta seguretat com amb pistoles de tir al blanc. Armat així, el comte tenia a les seves mans la vida de cinc homes.

Eren aproximadament dos quarts de deu. El comte i Alí van menjar-se ràpidament un tros de pa i es van beure un got de vi d’Espanya. A continuació, Montecristo va desplaçar un plafó de la paret i va descobrir una espiera que li permetia observar l’habitació del costat. Tenia a l’abast les pistoles i la carrabina; Alí, dret al seu costat, empunyava una de les petites destrals àrabs que no han canviat de forma d’ençà de les croades.

Per una de les finestres del dormitori paral·lela a la del vestidor, el comte podia observar el carrer.

Van escolar-se dues hores. La foscor era profunda. Tanmateix Alí, per la seva constitució salvatge, i el comte, gràcies sens dubte a una qualitat adquirida, podien distingir enmig de la nit fins i tot les oscil·lacions més febles dels arbres del pati.

Feia molta estona que la feble llum de la caseta del porter s’havia apagat.

Era presumible que l’atac, si realment n’hi havia algun de projectat, tindria lloc per l’escala de la planta baixa i no pas per una finestra. Montecristo estava convençut que els malfactors no buscaven els seus diners sinó matar-lo. Es dirigirien, doncs, al dormitori i hi arribarien per l’escala de servei o per la finestra del vestidor.

Va apostar Alí davant la porta de l’escala i ell va continuar vigilant el vestidor.

Van tocar tres quarts de dotze al rellotge dels Invalides. La vibració lúgubre de les tres campanades va arribar amb les humides alenades del vent de l’oest.

Quan va extingir-se el so de la tercera campanada, al comte va semblar-li sentir un soroll lleuger a la banda del vestidor. Aquest primer soroll, o més aviat aquest primer grinyol, va anar seguit d’un segon i d’un tercer. Al quart, el comte ja sabia a què atenir-se: una mà segura i entrenada estava tallant amb un diamant els quatre costats d’un vidre.

El comte va adonar-se que el cor li bategava més de pressa. Per més que el perill hagi endurit un home, per més que estigui avesat al risc, sempre s’adona, per l’acceleració del cor i l’esgarrifança del cos, de l’enorme diferència entre el somni i la realitat, entre el projecte i l’execució.

Tanmateix Montecristo només va fer un senyal per prevenir Alí. Aquest, adonant-se que el perill venia per la banda del vestidor, va avançar un pas per acostar-se a l’amo.

Montecristo estava ansiós per saber amb quants enemics, i de quina mena, havia d’enfrontar-se.

La finestra on treballaven es trobava davant per davant de l’espiera a través de la qual el comte observava el vestidor. Montecristo va clavar-hi, doncs, la mirada: va veure com una ombra més densa es destacava enmig de la fosca; després, un dels vidres va tornar-se completament opac, com si algú hi enganxés un full de paper per la banda de fora. El vidre va trencar-se sense caure, un braç va passar pel forat buscant la falleba; un segon més tard, la finestra va girar sobre els golfos i un home va entrar.

Anava sol.

—Vet aquí un criminal atrevit —va murmurar el comte.

Aleshores va sentir que Alí li tocava suaument l’espatlla. Va girar-se: Alí li assenyalava la finestra de l’habitació on es trobaven i que donava al carrer.

Montecristo va fer tres passes en aquella direcció. Coneixia l’exquisida finor dels sentits del fidel servidor. En efecte, va veure com un altre home se separava d’un portal, s’enfilava en un guardacantó i semblava intentar veure què passava a la casa del comte.

—Bé —va dir—, són dos: un actua, l’altre guaita.

Va fer un senyal a Alí perquè no deixés d’ull l’home del carrer i ell va tornar a l’altre.

El que havia tallat el vidre havia entrat i s’orientava a les palpentes.

Finalment, va semblar que s’havia situat. Al vestidor, hi havia dues portes i va anar a passar-ne els forrellats.

Quan va acostar-se a la del dormitori, Montecristo va pensar-se que volia entrar-hi, i va preparar una de les pistoles, però només va sentir els soroll dels forrellats lliscant dins els anells de coure. Es tractava d’una precaució, això era tot. El visitant nocturn, que ignorava que el comte havia tret prèviament els tancadors, podia considerar-se a casa seva i actuar amb tota tranquil·litat.

Sol i amb llibertat de moviments, l’home es va treure d’una gran butxaca alguna cosa que el comte no va poder distingir, va posar-la sobre un vetllador i, a continuació, va anar directament al secreter, va palpar-ne el pany i va adonar-se que, en contra del que esperava, la clau no hi era.

Però el trencavidres era un home previngui i havia tingut en compte aquella possibilitat. Montecristo va sentir aviat la fregadissa de ferro contra ferro que produeixen, quan els remenen, els manats de claus informes que porten els manyans quan els envien a buscar per obrir una porta, anomenades rossinyols, sens dubte a causa del plaer que produeix sentir-ne el cant nocturn quan grinyolen contra el pestell d’un pany.

—Ah, ah! —va murmurar Montecristo amb un somriure desencisat—. No és sinó un lladre.

Però l’home, a les fosques, no podia escollir l’instrument adient. Aleshores va recórrer a l’objecte que havia deixat sobre el vetllador: va moure un ressort i, a l’instant, una claror pàl·lida, però prou intensa per veure-hi, va projectar-li un reflex daurat sobre les mans i la cara.

—Guaita! —va fer de cop i volta Montecristo, reculant amb un moviment de sorpresa—. Si és…

Alí va aixecar la destral.

—No et moguis i deixa la destral —va xiuxiuejar-li Montecristo—. Ja no necessitem armes, aquí.

Va afegir unes quantes paraules més, però encara més baixet perquè, amb l’exclamació que la sorpresa havia fet amollar al comte, n’hi havia hagut prou per fer estremir-se l’home, que s’havia quedat immòbil en la posició de l’esmolet antic[131].

El comte acabava de donar una ordre perquè Alí va allunyar-se de puntetes immediatament i va despenjar de la paret de l’alcova un vestit negre i un tricorni. Mentrestant, Montecristo va treure’s ràpidament el redingot, l’armilla i la camisa, cosa que va permetre, gràcies al raig de llum que es filtrava per l’espiera, veure sobre el pit del comte una elàstica i fina cota de malles d’acer, l’última de les quals, en aquesta França on ja ningú té por dels punyals, potser va portar-la el rei Lluís XVI, que temia que li clavessin un ganivet al pit i, en canvi, va rebre un cop de destral al cap.

La cota de malles va desaparèixer aviat sota una llarga sotana, com els cabells del comte van fer-ho sota una perruca de tonsura. El tricorni, col·locat sobre la perruca, va acabar de transformar el comte en un capellà.

El malfactor, en no sentir res més, s’havia aixecat i, mentre Montecristo duia a terme la seva metamorfosi, s’havia posat a forçar el secreter, el pany del qual començava a cruixir sota el rossinyol.

—Bé, bé! —va murmurar el comte, que confiava sens dubte en algun secret de serraller ignorat per l’espanyaportes per hàbil que fos—. En tens per a una estoneta.

I va dirigir-se a la finestra. L’home que havia vist enfilar-se en un guardacantó, n’havia baixat i continuava passejant pel carrer, però, cosa singular, en lloc d’inquietar-se per la gent que podia venir per l’avinguda dels Champs-Élysées o pel faubourg Saint-Honoré, només semblava preocupat pel que passava a la casa del comte, i tots els seus moviments tenien com a objectiu veure què succeïa al vestidor.

De sobte, Montecristo va donar-se un cop al front i va permetre que un riure silenciós li errés pels llavis.

Va acostar-se a Alí i li digué en veu molt baixa:

—Queda’t aquí ajupit, amagat a la fosca. Encara que sentis soroll i passi el que passi, no entris ni et deixis veure si jo no et crido pel nom.

Alí va moure el cap per demostrar que ho havia entès i que obeiria.

Aleshores Montecristo va treure una espelma d’un armari, la va encendre i, quan el lladre es trobava més ocupat amb el pany, va obrir lentament la porta, procurant que la claror de l’espelma li il·luminés completament la cara.

La porta va obrir-se amb tanta suavitat que el lladre no va sentir cap soroll, però, davant la seva gran sorpresa, l’habitació va il·luminar-se de cop i volta.

Va girar-se.

—Bona nit, benvolgut senyor Caderousse! —va dir Montecristo—. ¿Què dimoni ha vingut a fer aquí en aquestes hores?

—Mossèn Busoni! —va exclamar Caderousse.

Ignorant com s’havia produït l’estranya aparició, tenint en compte que havia tancat les portes, Caderousse va deixar caure el manat de claus i va quedar-se immòbil, estupefacte.

El comte va anar a situar-se entre Caderousse i la finestra, tallant així a l’espantat lladre l’únic camí de retirada.

—Mossèn Busoni! —va repetir Caderousse, mirant de fit a fit el comte amb ulls esbalaïts.

—Doncs sí, mossèn Busoni, sense cap mena de dubte! —respongué Montecristo—. Ell mateix, en persona. M’agrada que em reconegui, benvolgut senyor Caderousse; això demostra que tots dos tenim bona memòria perquè, si no m’equivoco, aviat farà deu anys que no ens havíem vist.

Aquella calma, aquella ironia, aquella força, van provocar un terror vertiginós en l’esperit de Caderousse.

—El mossèn, el mossèn! —va murmurar, mentre els punys se li crispaven i li petaven les dents.

—¿Així que volem robar al comte de Montecristo? —va continuar el pretès sacerdot.

—Mossèn —va murmurar Caderousse, provant d’arribar a la finestra que li interceptava implacablement el comte—, mossèn, no sé… cregui’m si us plau… li juro…

—Un vidre tallat —va dir el comte—, una llanterna sorda, un manat de rossinyols, un secreter mig forçat… Tot sembla prou clar.

La corbata ofegava Caderousse, que buscava un racó on amagar-se, un forat per desaparèixer.

—Bé —va continuar Montecristo—, ja veig que seguim com abans, senyor assassí.

—Com que ho sap tot, mossèn, deu saber també que no vaig ser jo sinó la Carconte. Va quedar demostrat durant el judici ja que només van condemnar-me a galeres.

—¿Va complir, doncs, la condemna, que ja el trobo guanyant-se’n una altra?

—No, mossèn, algú va alliberar-me.

—Aquest algú va fer un servei encantador a la societat.

—Ah! —va exclamar Caderousse—. Tanmateix, jo vaig prometre…

—¿Així, doncs, ha trencat el desterrament? —el va interrompre Montecristo.

—Per desgràcia, sí —va fer Caderousse, molt inquiet.

—Reincidència, mala cosa… Si no m’equivoco, això el portarà a la plaça de Grève[132]. Malament rai, malament rai, diavolo!, com diu la gent mundana del meu país.

—Mossèn, he cedit a un impuls…

—Tots els criminals diuen això.

—La necessitat.

—No s’hi cansi —va dir Busoni amb menyspreu—, la necessitat pot conduir un home a demanar caritat, a robar un pa a la porta d’una fleca, però no a forçar un secreter en una casa que creu deshabitada. ¿Quan el joier Joannès acabava de pagar-li quaranta-cinc mil francs pel diamant que jo li havia donat a vostè, i va matar-lo per quedar-se amb el diamant i els diners, era també necessitat?

—Perdoni’m, mossèn —digué Caderousse—. Va salvar-me una vegada, salvi’m també ara.

—La cosa no m’engresca gens ni mica.

—¿Està sol, mossèn —va preguntar Caderousse, ajuntant les mans—, o hi ha gendarmes disposats a agafar-me?

—Estic completament sol —va respondre el mossèn—, i potser encara tindria pietat de vostè i el deixaria anar, arriscant-me a les noves desgràcies que podria provocar la meva feblesa, si em digués tota la veritat.

—Ah, mossèn! —va exclamar Caderousse, fent un pas cap a Montecristo—. Puc ben bé dir que vostè és el meu salvador.

—¿Diu que algú el va treure de la presó?

—Oh, sí, paraula de Caderousse, mossèn!

—¿Qui era?

—Un anglès.

—¿Com es deia?

—Lord Wilmore.

—El conec. Sabré, doncs, si vostè menteix.

—Li dic la pura veritat, mossèn.

—¿El protegia, doncs, aquest anglès?

—No pas a mi, sinó a un jove cors, que era company meu de presó.

—¿Com es deia el cors?

—Benedetto.

—¿És el nom de fonts?

—No en tenia d’altre, era un expòsit.

—¿I aquest jove va evadir-se amb vostè?

—Sí.

—¿Com va anar la cosa?

—Treballàvem a Saint-Mandrier, prop de Tolon. ¿Coneix Saint-Mandrier?

—Sí.

—Doncs, bé, mentre dormíem, des de les dotze fins a la una…

—Uns forçats que fan la migdiada! Perquè els planyis, aquests xicots! —va exclamar el mossèn.

—Caram! —va replicar Caderousse—. No pots estar treballant contínuament, no som gossos.

—Per sort per als gossos.

—Mentre els altres feien la migdiada, vam allunyar-nos una mica, vam tallar-nos les cadenes amb una llima que ens havia fet arribar l’anglès i vam fugir nedant.

—¿Què s’ha fet d’aquell Benedetto?

—No en sé res.

—Tanmateix hauria de saber-ho.

—No, de debò, vam separar-nos a Ièras.

Per donar més pes a les seves paraules, Caderousse va fer una altra passa cap al mossèn, que va continuar immòbil, tranquil i fent preguntes.

—Menteix! —digué Montecristo en un to d’irresistible autoritat.

—Mossèn!…

—¿D’ençà que va abandonar Toló, com ha viscut? Respongui.

—Com he pogut.

—Menteix! —va repetir el mossèn en un to encara més imperatiu.

Caderousse, espantat, va mirar el comte.

—Ha viscut dels diners que ell li ha donat —va dir aquest.

—Doncs, bé, és veritat —va respondre Caderousse—. Benedetto s’ha convertit en el fill d’un gran senyor.

—¿Fill d’un gran senyor? ¿Què diu?

—Fill natural.

—¿I com es diu aquest gran senyor?

—El comte de Montecristo, en la casa del qual ens trobem.

—¿Benedetto, fill del comte? —replicà Montecristo, sorprès al seu torn.

—Caram, ho hem de creure per força, si considerem que el comte li ha trobat un fals pare, li passa quatre mil francs mensuals i li deixa cinc-cents mil francs al testament.

—Ah, ah! —va exclamar el fals mossèn, que començava a comprendre—. ¿I mentrestant, com es fa dir el jove?

—Andrea Cavalcanti.

—¿Es tracta, aleshores, del xicot que el meu amic, el comte de Montecristo, rep a casa seva, i que es casarà amb la senyoreta Danglars?

—Exacte.

—¿I vostè, miserable, que sap la seva vida i miracles, ho suporta?

—¿Per què vol que impedeixi que un company tingui èxit? —va preguntar Caderousse.

—Té raó, no es vostè qui ha d’avisar el senyor Danglars sinó jo.

—No ho faci, mossèn!

—¿Per què?

—Perquè ens faria perdre el pa.

—¿I es pensa que, per conservar el pa a uns miserables com vostès, seré encobridor de les seves maquinacions, còmplice dels seus crims?

—Mossèn! —digué Caderousse, acostant-se una mica més.

—Ho diré tot.

—¿A qui?

—Al senyor Danglars.

—Mal llamp! —va cridar Caderousse tot traient-se una navalla oberta de l’armilla i apunyalant el comte al pit—. No diràs res, mossèn!

Amb gran sorpresa de Caderousse, la fulla, en lloc de penetrar al pit del comte, va rebotar, esmussada.

Al mateix temps, Montecristo va agafar amb la mà esquerra el puny de l’assassí i li va retòrcer amb tanta força que la navalla va caure dels dits enrigidits i Caderousse va llançar un crit de dolor.

Però el comte, sense aturar-se a causa del crit, va continuar retorcent-li el puny fins que el bandit, amb el braç dislocat, va caure, primer agenollat i a continuació de bocaterrosa.

El comte va posar-li un peu al cap i li digué:

—No sé per què no et trenco el crani, malvat!

—Ah, pietat, pietat! —va cridar Caderousse.

El comte va retirar el peu.

—Aixeca’t!

Caderousse va fer-ho.

—Redéu, quin puny té, mossèn! —va dir Caderousse, acariciant-se el braç, macat per les tenalles de carn que l’havien premut—. Redéu, quin puny!

—Silenci. Déu em dóna la força per domar una fera com tu, actuo en nom de Déu. Recorda-ho, miserable. Si no et mato ara mateix és per obeir els designis del Senyor.

—Uf! —va exclamar Caderousse, adolorit.

—Agafa aquesta ploma i aquest paper, i escriu el que et dictaré.

—No sé escriure, mossèn.

—Mentida! Agafa la ploma i escriu.

Caderousse, subjugat per aquell poder superior, va seure i va escriure:

Senyor, l’home a qui vostè rep a casa seva i a qui destina la seva filla és un antic forçat, que va escapar-se amb mi del penal de Toló. Ell tenia el número 59, jo el 58.

Es deia Benedetto, però ell mateix ignora el seu nom de veritat ja que no va conèixer els seus pares.



—Signa! —va ordenar-li el comte.

—¿Em vol perdre, doncs?

—Si et volgués perdre, imbècil, t’arrossegaria fins al primer cos de guàrdia. D’altra banda, a l’hora que aquesta nota serà lliurada, és probable que tu ja no tinguis res a témer. Signa, doncs.

Caderousse va fer-ho.

—L’adreça: Al senyor baró Danglars, banquer, carrer de la Chaussée-d’Antin.

Caderousse la va escriure.

El mossèn va agafar la nota.

—Bé, ara, vés-te’n.

—¿Per on?

—Per on has vingut.

—¿Vol que surti per aquesta finestra?

—Prou hi has entrat.

—¿Trama alguna cosa contra mi, mossèn?

—¿Què vols que trami, imbècil?

—¿Per què no fa que m’obrin la porta?

—¿Per què hem de despertar el porter?

—Digui’m que no vol la meva mort, mossèn.

—Jo vull el que Déu vol.

—Juri’m, però, que no em matarà mentre baixo.

—Que n’ets, de ruc i de covard!

—¿Què vol fer de mi?

—Això és el que et pregunto. Vaig provar de fer-ne un home feliç i només vaig fer-ne un assassí!

—Provi-ho una última vegada, mossèn.

—D’acord —digué el comte—. Escolta, ¿em tens per un home de paraula?

—Sí —va respondre Caderousse.

—Si tornes a casa teva sa i estalvi…

—¿De qui he de témer res si no és de vostè?

—Si tornes a casa teva sa i estalvi, vés-te’n de París, vés-te’n de França, i, et trobis on et trobis, mentre et comportis honestament, et faré passar una petita pensió. Perquè, si tornes a casa teva sa i estalvi, bé…

—¿Bé què? —va preguntar Caderousse, estremint-se.

—Doncs, bé, creuré que Déu t’ha perdonat i jo també et perdonaré.

—Tan cert com que sóc cristià —va balbucejar Caderousse, reculant—, vostè em fa morir de por!

—Au, vés-te’n! —digué el comte, assenyalant-li la finestra amb un dit.

Caderousse, encara no gaire tranquil a desgrat de la promesa, va treure una cama per la finestra i va posar el peu a l’escala.

Va aturar-se, tremolant.

—Ara, baixa —digué el mossèn, encreuant els braços.

Caderousse va començar a comprendre que no havia de témer res per aquella banda i va baixar.

Aleshores el comte va acostar-se amb l’espelma, de manera que, des dels Champs-Élysées, resultés visible l’home que baixava d’una finestra mentre un altre li feia llum.

—¿Què fa, mossèn? —va preguntar Caderousse—. Si passés una patrulla…

I va apagar l’espelma d’una bufada.

Va continuar baixant, però no va tranquil·litzar-se prou fins que no va sentir sota els peus el terra del jardí.

Montecristo va tornar al dormitori i, fent un cop d’ull ràpid a baix, primer de tot va veure Caderousse, que voltava pel jardí i anava a plantar l’escala a l’extrem de la paret, a fi de no sortir pel mateix lloc per on havia entrat.

A continuació, el comte va mirar al carrer i va veure que l’home que semblava a l’espera corria paral·lelament a la paret i anava a situar-se darrere la cantonada a prop de la qual Caderousse anava a baixar.

Caderousse va grimpar lentament per l’escala i, quan va arribar als últims esglaons, va treure el cap per sobre del cavalló per assegurar-se que el carrer es trobava desert.

No hi havia ningú, no se sentia cap soroll.

Als Invalides, va tocar la una.

Aleshores Caderousse, cama ací cama allà sobre el cavalló, va estirar l’escala cap amunt, va passar-la a l’altra banda de la paret i va començar a baixar, o més ben dit, a lliscar pels muntants, una maniobra que va realitzar amb una traça que demostrava el costum que tenia de realitzar l’exercici.

Tanmateix, un cop llançat, no va poder aturar-se. No va servir-li de res veure que un home sortia de l’ombra quan ell era a mig camí, ni adonar-se que un braç s’aixecava al moment que ell arribava a terra. Abans que pogués defensar-se, el braç va colpejar-lo amb tanta fúria a l’esquena, que Caderousse va deixar anar l’escala mentre cridava:

—Auxili!

Gairebé immediatament, va rebre un altre cop al costat i va caure mentre exclamava:

—A l’assassí!

Quan rodolava per terra, l’adversari va agafar-lo pels cabells i va clavar-li un tercer cop al pit.

Caderousse va voler cridar de nou, però només va poder amollar una queixa i, gemegant, va deixar rajar la sang que li sortia a borbolls de les tres ferides.

En veure que ja no cridava, l’assassí va aixecar-li el cap agafant-lo pels cabells: Caderousse tenia els ulls tancats i la boca torta. El va creure mort, va deixar-li caure el cap i va desaparèixer.

En adonar-se que l’altre s’allunyava, Caderousse va incorporar-se sobre un colze, va fer un esforç suprem i va cridar amb veu agònica:

—A l’assassí! Em moro! Auxili, senyor mossèn, auxili!

El lúgubre crit va travessar la foscor de la nit. La porta de l’escala posterior va obrir-se, després va fer-ho la porteta del jardí, i Alí i el seu amo van acudir amb llums.





LXXXIV


La mà de Déu

Caderousse va continuar cridant amb veu lamentosa:

—Mossèn, auxili, auxili!

—¿Què passa? —va preguntar Montecristo.

—Auxili! —va repetir Caderousse—. M’han assassinat!

—Ja som aquí, valor!

—Ah, és el final. Arriben massa tard, arriben per veure’m morir. Quins cops! Quanta sang!

I va desmaiar-se.

Alí i el seu amo van agafar el ferit i van portar-lo a un dormitori. Montecristo va fer un senyal a Alí perquè el despullés i va examinar-li les tres terribles ferides.

—Déu meu —va dir—, a vegades la teva venjança es fa esperar, però, quan baixa del cel, ja no pot ser més completa.

Alí va mirar l’amo com preguntant-li què havia de fer.

—Vés a buscar el procurador del rei, el senyor Villefort, que viu al faubourg Saint-Germain, i porta’l aquí. De passada, desperta el porter i digues-li que vagi a buscar un metge.

Alí va obeir i va deixar el fals sacerdot sol amb Caderousse, que continuava desmaiat.

Quan el desgraciat va obrir els ulls, el comte, assegut a unes passes d’ell, el mirava amb una greu expressió de pietat i els llavis se li movien com si murmurés una oració.

—Un cirurgià, senyor mossèn, un cirurgià! —digué Caderousse.

—Han anat a buscar-ne un —va respondre el mossèn.

—Sé molt bé que és inútil pel que fa a salvar-me la vida, però potser podrà donar-me forces, i vull tenir temps de fer una declaració.

—¿Sobre què?

—Sobre el meu assassí.

—¿El coneix, doncs?

—Sí, sí, el conec, és Benedetto.

—¿El jove cors?

—Ell mateix.

—¿El seu company?

—Sí. Després de donar-me el pla de la casa del comte, sens dubte esperant que jo el mataria i que ell n’esdevindria així l’hereu, o que el comte acabaria amb mi, i ell, Benedetto, es desempallegaria d’una nosa, m’ha esperat al carrer i m’ha assassinat.

—Al mateix temps que he enviat a buscar un metge, he fet avisar el procurador del rei.

—Arribarà massa tard —va dir Caderousse—, sento que m’estic dessagnant.

—Esperi —va dir Montecristo.

Va sortir i va tornar cinc minuts després amb un flascó.

Els ulls del moribund s’havien quedat clavats amb una fixesa esgarrifosa en aquella porta, endevinant instintivament que, per allí, li arribaria una ajuda.

—Afanyi’s, mossèn, afanyi’s, sento que torno a desmaiar-me.

Montecristo va acostar-se i va deixar caure sobre els llavis del ferit tres o quatre gotes del licor que contenia el flascó.

Caderousse va sospirar.

—Oh, vostè em dóna la vida, més… més…

—Dues gotes més el matarien —va respondre el mossèn.

—Oh! Que vingui algú a qui jo pugui denunciar aquell miserable.

—¿Vol que jo escrigui la declaració? Vostè la signarà.

—Sí… sí… —digué Caderousse amb els ulls brillants davant la idea de la venjança pòstuma.

Montecristo va escriure:

Em moro assassinat pel cors Benedetto, company meu de presó a Toló, amb el número 59.

—Afanyi’s, afanyi’s —va exclamar Caderousse—, o no podré signar!

Montecristo va oferir la ploma a Caderousse, que va reunir les seves forces, va signar i va desplomar-se un altre cop al llit, dient:

—Vostè contarà la resta, mossèn. Explicarà que es fa dir Andrea Cavalcanti, que viu a l’Hotel des Princes, que… Ah, ah, Déu meu, Déu meu, em moro.

I Caderousse va desmaiar-se per segona vegada.

El mossèn va fer-li respirar l’olor del flascó, el ferit va obrir de nou els ulls.

El desig de venjança no l’havia abandonat durant el desmai.

—¿Dirà tot això, oi, mossèn?

—Tot això, sí, i encara més coses.

—¿Quines?

—Que, sens dubte, ell li havia donat el pla d’aquesta casa amb l’esperança que el comte el matés. Diré que havia avisat el comte amb una nota; diré que, com el comte no hi era, sóc jo qui l’ha rebuda i qui s’ha quedat a esperar-lo a vostè.

—¿El guillotinaran, oi? —va dir Caderousse—. ¿Em promet que el guillotinaran? Aquesta esperança m’ajudarà a morir.

—Diré que ell ha arribat darrere de vostè, que l’ha vigilat tota l’estona i que, quan l’ha vist sortir, ha anat corrents a amagar-se a la cantonada.

—Vostè ho ha vist tot.

—Recordi les meves paraules: «Si tornes a casa teva sa i estalvi, creuré que Déu t’ha perdonat, i jo també et perdonaré».

—¿I no m’ha avisat? —va exclamar Caderousse, provant d’incorporar-se sobre un colze—. ¿Sabia que anaven a matar-me quan sortís d’aquí, i no m’ha avisat?

—No, perquè jo veia la justícia de Déu en la mà de Benedetto i m’hauria semblat un sacrilegi oposar-me a les intencions de la providència.

—La justícia de Déu! No me’n parli, mossèn! Sap millor que ningú que, si existís una justícia divina, hi ha gent que seria castigada, i, en canvi, no és així.

—Paciència! —va dir el mossèn en un to que va esgarrifar el moribund—. Paciència!

Caderousse va mirar-lo amb sorpresa.

—A més —va afegir el mossèn—, Déu és misericordiós amb tothom, com ho ha estat amb tu: abans que jutge, és pare.

—Ah! ¿Així creu en Déu?

—Si hagués tingut la desgràcia de no creure-hi fins ara —va respondre Montecristo—, hi creuria veient-te.

Caderousse va aixecar els punys crispats cap al cel.

—Escolta —va dir el mossèn mentre estenia la mà sobre el ferit com si volgués transmetre-li la fe—, vet aquí el que aquest Déu, que refuses reconèixer en els teus últims moments, va fer per tu: t’havia donat la salut, la força, un treball segur, fins i tot amics, la vida, en fi, com ha de tenir-la l’home perquè li resulti dolça, junt amb la tranquil·litat de consciència i la satisfacció dels desigs naturals. I tu, en lloc d’explotar els dons del Senyor, tan rarament concedits per ell amb tanta plenitud, vet aquí el que vas fer: vas abandonar-te a la ganduleria i l’embriaguesa, i, ebri, vas trair un dels teus millors amics.

—Auxili! —va cridar Caderousse—, no necessito un mossèn sinó un metge. Potser no estic ferit de mort, potser no em moriré encara, potser poden salvar-me!

—Estàs tan malferit que, sense les tres gotes de licor que acabo de donar-te, ja hauries expirat. Escolta, doncs!

—Ah! —va murmurar Caderousse—. Es un sacerdot ben estrany: en lloc de consolar els moribunds, els desespera.

—Escolta —va continuar el mossèn—, quan vas trair l’amic, Déu va començar per advertir-te en lloc de castigar-te. Vas caure en la misèria i vas patir fam. T’havies passat mitja vida desitjant una altra cosa i ja pensaves en el crim amb l’excusa de la necessitat, quan Déu va fer un miracle i va enviar a través meu una fortuna al si de la teva misèria, una fortuna per a tu, desgraciat, que mai no havies tingut res. Però no vas tenir-ne prou, amb aquella fortuna inesperada, sorprenent, inaudita, i vas voler doblar-la. ¿Com? Amb un assassinat. La dobles, però Déu te la pren i et porta davant la justícia humana.

—No vaig ser jo qui va voler matar el jueu sinó la Carconte —digué Caderousse.

—Sí —va respondre Montecristo—. I Déu, no pas just, perquè la seva justícia t’hauria condemnat a mort, sinó una altra vegada misericordiós, va permetre que els jutges fossin colpits per les teves paraules i vas conservar la vida.

—Redéu, per enviar-me al penal a perpetuïtat! Quina clemència!

—Però tu, miserable, vas considerar-la així quan te la van concedir! El teu cor covard, que tremolava davant la mort, va saltar d’alegria davant l’anunci d’una vergonya perpètua, perquè vas dir-te el que es diuen tots els presos: al penal, hi ha una porta; a la tomba, no. I tenies raó, perquè la porta de la presó se’t va obrir d’una manera inesperada: un anglès visita Toló. Havia fet la promesa de treure dos homes de la infàmia, l’elecció recau en tu i en el teu company: una segona fortuna et baixa del cel, retrobes alhora els diners i la tranquil·litat, pots recomençar a viure la vida dels homes corrents, tu, que havies estat condemnat a viure la dels forçats. I llavors, miserable, comences a temptar Déu per tercera vegada. «No en tinc prou», et dius, quan tenies més que mai, i comets un altre crim, sense motiu, sense excusa. I Déu s’ha cansat, Déu t’ha castigat.

Caderousse s’afeblia a ulls veients.

—Vull beure —va dir—, tinc set… m’abraso!

Montecristo va donar-li un got d’aigua.

—Tanmateix —va dir Caderousse, tornant-li el got—, el malvat de Benedetto s’escaparà!

—No s’escaparà ningú. T’ho dic jo, Caderousse… Benedetto rebrà el seu càstig!

—Aleshores vostè també serà castigat —va dir Caderousse—, perquè no ha complert el seu deure de capellà… Hauria hagut d’impedir que Benedetto em matés.

—¿Jo? —va dir el comte amb un somriure que va glaçar d’espant el moribund—. ¿Impedir jo que Benedetto et matés quan tu acabaves de trencar la punta d’una navalla contra la cota de malles que em cobria el pit?… Sí, potser si t’hagués vist humil i penedit, hauria impedit que Benedetto et matés, però t’he trobat orgullós i sanguinari, i he deixat que es fes la voluntat de Déu!

—Jo no crec en Déu! —va cridar Caderousse—, i tu, tampoc! Menteixes… menteixes!

—Calla —va dir el mossèn—, perquè fas sortir del teu cos les últimes gotes de sang… Ah, no creus en Déu i mors colpejat per ell!… Ah, no creus en Déu, i ell, que, tanmateix, només demana una oració, una paraula, una llàgrima per perdonar…, ell, que podia guiar el punyal de l’assassí perquè expiressis a l’instant, t’ha concedit un quart d’hora per penedir-te… Reflexiona, doncs, desgraciat, i penedeix-te!

—No, no em penedeixo. No hi ha Déu, no hi ha Providència, només existeix l’atzar.

—Hi ha una Providència, hi ha un Déu —digué Montecristo—, i la prova n’és que tu jeus aquí, desesperat, renegant, i que jo em trobo dret davant teu, ric, feliç, sa i estalvi, plegant les mans davant aquest Déu en el qual intentes no creure malgrat que hi creus en el fons del cor.

—¿Però, qui és, vostè? —va preguntar Caderousse, mirant el comte de fit a fit amb ulls moribunds.

—Mira’m bé! —va dir Montecristo, agafant l’espelma i acostant-se-la a la cara.

—Doncs, el mossèn…, mossèn Busoni…

Montecristo va treure’s la perruca que el desfigurava i va deixar caure els magnífics cabells negres que li emmarcaven tan harmoniosament la cara pàl·lida.

—Oh! —va dir Caderousse, espantat—. Si no fos pels cabells negres, diria que és l’anglès, diria que és lord Wilmore.

—No sóc ni mossèn Busoni ni lord Wilmore —va dir Montecristo—. Mira’m millor, mira més lluny, remunta’t als primers records.

En les paraules del comte, hi havia una vibració magnètica que va revifar una última vegada els sentits esgotats del miserable.

—Oh, en efecte —va dir—, em sembla que l’he vist, que el vaig conèixer fa temps.

—Sí, Caderousse, sí, em vas veure, em vas conèixer.

—¿Qui és, aleshores? ¿Per què, si em va veure, si em va conèixer, em deixa morir?

—Perquè res no et pot salvar, Caderousse, perquè les teves ferides són mortals. Si hagués estat possible salvar-te, jo hauria vist en aquesta possibilitat una última misericòrdia del Senyor i hauria intentat, t’ho juro per la tomba del meu pare, tornar-te a la vida i al penediment.

—¿Per la tomba del teu pare, dius? —va fer Caderousse, revifat per una espurna suprema i incorporant-se per veure de més prop la persona que acabava de fer-li un jurament sagrat per a tots els homes—. ¿Qui ets, doncs?

El comte no havia deixat de seguir els progressos de l’agonia. Va comprendre que aquell impuls vital era l’últim i va acostar-se al moribund, adreçant-li una mirada tranquil·la i trista alhora.

—Sóc —li va dir a l’orella—, sóc…

I els seus llavis, amb prou feines entreoberts, van deixar pas a un nom pronunciat en veu tan baixa que semblava que, al mateix comte, li fes por sentir-lo.

Caderousse, que s’havia agenollat al llit, va allargar els braços i va fer un esforç per retrocedir abans d’ajuntar les mans i aixecar-les amb un esforç suprem.

—Oh, Déu meu, Déu meu —va exclamar—, perdó per haver renegat de tu. Sens dubte, existeixes, ets el pare dels homes al cel i el seu jutge a la terra. Déu meu, Senyor, t’he ignorat tant de temps! Déu meu, Senyor, perdona’m! Senyor, acull-me!

I Caderousse, tancant els ulls, va caure d’esquena, amb un últim crit i un últim sospir.

La sang va aturar-se a l’instant als llavis de les espantoses ferides.

Era mort.

—Un! —va dir misteriosament el comte amb els ulls clavats en el cadàver ja desfigurat per la terrible mort.

Deu minuts més tard, van arribar el metge i el procurador del rei, l’un guiat pel porter, l’altre per Alí. Va rebre’ls mossèn Busoni, que resava al costat del mort.





LXXXV


Beauchamp

Durant quinze dies, a París només es va parlar d’aquell intent de robatori tan audaç a la mansió del comte de Montecristo. El moribund havia signat una declaració que denunciava Benedetto com el seu assassí. La policia fou comminada a llançar tots els seus agents darrere les petjades del criminal.

La navalla de Caderousse, la llanterna sorda, el manat de rossinyols i la roba, tret de l’armilla, que no van poder trobar, van ser dipositats a l’arxiu del tribunal; van portar el cos al dipòsit de cadàvers.

El comte responia a tothom que l’aventura havia tingut lloc mentre ell es trobava a Auteuil, i que, per tant, només en sabia el que li havia dit mossèn Busoni, que, aquell vespre, casualment, li havia demanat passar la nit a casa seva per fer unes consultes en alguns llibres valuosos de la biblioteca.

Només Bertuccio es posava pàl·lid quan el nom de Benedetto era pronunciat en presència seva, però no hi havia cap motiu perquè algú s’adonés d’aquella reacció.

Villefort, cridat per constatar el crim, havia reclamat el cas i en portava la instrucció amb l’ardor apassionat que posava en totes les causes criminals que li encarregaven.

Havien passat, però, tres setmanes sense que les investigacions més actives haguessin aconseguit cap resultat, i la societat ja començava a oblidar l’intent de robatori a la casa del comte i l’assassinat del lladre pel seu còmplice, per ocupar-se del proper casament de la senyoreta Danglars amb el comte Andrea Cavalcanti.

Era un matrimoni més o menys declarat, el jove era rebut a casa del banquer en qualitat de promès.

Havien escrit al senyor Cavalcanti pare, que havia aprovat amb entusiasme la boda, i que, tot expressant el seu disgust perquè les obligacions del servei li impedien absolutament abandonar Parma, on es trobava, consentia a donar el capital corresponent a cent cinquanta mil lliures de renda.

Havien convingut que els tres milions serien col·locats a la banca Danglars, que els invertiria. Algunes persones havien intentat provocar al jove dubtes sobre la solidesa de la posició del sogre, que, d’un temps ençà, experimentava pèrdues reiterades a la Borsa, però el xicot, amb un desinterès i una confiança sublims, va rebutjar aquelles vanes paraules, sobre les quals va tenir la delicadesa de no dir res al baró.

El baró també adorava el comte Andrea Cavalcanti.

No passava el mateix amb la senyoreta Eugénie Danglars. Donat el seu odi instintiu contra el matrimoni, havia acollit Andrea com un mitjà d’allunyar Morcerf; ara, però, que Andrea s’acostava massa, començava a sentir per ell una visible repulsió.

Potser el baró se n’havia adonat. Tanmateix, com que només podia atribuir l’esmentada aversió a un caprici, havia fingit no veure-la.

Mentrestant, el termini demanat per Beauchamp gairebé s’havia escolat. D’altra banda, Morcerf havia pogut apreciar el valor del consell de Montecristo, quan aquest li havia dit que deixés que les coses es morissin soles; ningú no s’havia adonat de la nota sobre el general ni havia relacionat l’oficial que havia lliurat el castell de Janina amb el noble que ocupava un escó a la Cambra dels Pars.

Albert no se sentia, malgrat tot, menys insultat, perquè la intenció d’ofendre inspirava sens dubte les ratlles que l’havien ferit. A més, la manera que havia tingut Beauchamp d’acabar la conversa li havia deixat un record amarg. Acariciava, doncs, la idea del duel, la causa real del qual esperava amagar fins i tot als padrins, si Beauchamp hi accedia.

Quant a aquest, ningú no l’havia tornat a veure d’ençà de la visita d’Albert. La resposta que rebien tots els qui preguntaven per ell era que es trobava absent a causa d’un viatge d’uns quants dies.

¿On era? Ningú no en sabia res.

Un matí, l’ajudant de cambra va despertar Morcerf i va anunciar-li la visita de Beauchamp.

Albert va fregar-se els ulls, va ordenar que el fessin esperar al petit saló-fumador de la planta baixa, va vestir-se ràpidament i va baixar-hi.

Va trobar Beauchamp caminant amunt i avall. Quan va veure Morcerf, es va parar.

—La gestió que intenta dur a terme, presentant-se per iniciativa pròpia a casa meva i sense esperar la visita que jo pensava fer-li avui, em sembla de bon auguri, senyor —va dir Albert—. A veure, digui’m de seguida, ¿he d’allargar-li la mà tot dient-li: Beauchamp, confessi que s’ha equivocat i continuem sent amics? ¿O cal simplement que li pregunti quines armes ha triat?

—Albert —va dir Beauchamp amb una tristesa que va deixar estupefacte el jove—, primer de tot, seiem i parlem.

—¿No li sembla, senyor, que, abans de seure, m’hauria de respondre?

—Albert —digué el periodista—, hi ha circumstàncies en les quals la dificultat rau precisament en la resposta.

—L’hi posaré fàcil, senyor, repetint-li la pregunta: ¿Vol retractar-se, sí o no?

—Morcerf, no n’hi ha prou de respondre sí o no a les preguntes que afecten l’honor, la posició social o la vida d’un home com el senyor tinent general comte de Morcerf, par de França.

—¿Què cal fer aleshores?

—El que jo he fet, Albert. Diuen que els diners, el temps i la fatiga no són res quan es tracta de la reputació i els interessos de tota una família; diuen que, més que probabilitats, calen certeses per acceptar un duel a mort amb un amic. Si he de creuar l’espasa o prémer el gallet d’una pistola contra un home que ha estat amic meu durant tres anys, he de saber, almenys, per què ho faig, per poder arribar al lloc del duel amb el cor en repòs i la tranquil·litat de consciència que un home necessita quan el braç ha de salvar-li la vida.

—Bé, bé —va exclamar Morcerf amb impaciència—, ¿què significa tot això?

—Significa que vinc de Janina.

—¿De Janina, vostè?

—Sí, jo.

—Impossible!

—Benvolgut Albert, aquí té el meu passaport, miri els visats: Gènova, Milà, Venècia, Trieste, Delvino, Janina. ¿Creu en la policia d’una república, d’un regne i d’un imperi?

Albert va fer un cop d’ull al passaport i després va mirar Beauchamp amb sorpresa.

—¿Ha anat a Janina?

—Albert, si vostè fos un estranger, un desconegut, un simple lord com l’anglès que va venir a demanar-me explicacions fa tres o quatre mesos i al qual vaig matar per desempallegar-me’n, comprengui que no m’hauria pres aquesta molèstia. M’ha semblat, però, que, a vostè, li devia aquesta mostra de consideració. M’ha costat vuit dies anar-hi, vuit tornar-ne, més quatre dies de quarantena i quaranta-vuit hores d’estada. Tot plegat, les meves tres setmanes. Vaig arribar anit i ja em té aquí.

—Déu meu, Déu meu, quants circumloquis, Beauchamp! ¿Per què tarda tant a dir-me el que espero?

—És que, realment, Albert…

—Diria que vacil·la.

—Sí, tinc por.

—¿Té por de confessar que el seu corresponsal va enganyar-lo? Oh, deixi estar l’amor propi, Beauchamp! Confessi, Beauchamp, ningú no pot posar en dubte el seu valor.

—Oh, no és això —va murmurar el periodista—, al contrari…

Albert va posar-se espantosament pàl·lid, va provar de parlar, però les paraules van morir-li als llavis.

—Amic meu —digué Beauchamp en un to d’allò més afectuós—, m’agradaria molt, cregui’m, presentar-li les meves excuses, i ho faria de tot cor. Però, desgraciadament…

—¿Què passa?

—La nota tenia raó, amic meu.

—¿Què? Aquell oficial francès…

—Sí.

—¿Aquell Fernand?

—Sí.

—Aquell traïdor que va lliurar el castell de l’home al servei del qual treballava…

—Perdoni’m per dir-li el que li dic: aquell home és el seu pare!

Albert va fer un moviment furiós per llançar-se sobre Beauchamp, però aquest va aturar-lo més amb una tendra mirada que amb la mà.

—Tingui, amic meu —va dir mentre es treia un paper de la butxaca—, aquesta és la prova.

Albert va desplegar el paper. Era una declaració de quatre notables de Janina en la qual es constatava que el coronel Fernand Mondego, coronel instructor al servei del visir Alí Paixà, havia lliurat el castell de Janina a canvi de dues mil bosses d’or.

Les signatures havien estat legalitzades pel cònsol.

Albert va vacil·lar i va desplomar-se, esclafat, en una butaca.

Aquella vegada, no hi havia dubte: nom i cognom hi figuraven amb totes les lletres.

Al cap d’un instant de dolorós silenci, va esclatar: les venes del coll se li van inflar i va començar a plorar a llàgrima viva.

Beauchamp, que havia observat amb profunda pietat com el jove cedia al paroxisme del dolor, se li va acostar.

—¿Ara em comprèn, oi, Albert? —li digué—. He volgut veure-ho tot, comprovar-ho jo mateix, esperant que l’explicació seria favorable al seu pare i que jo podria fer-li justícia. Tanmateix, ben al contrari, els informes constaten que l’oficial instructor, aquell Fernand Mondego, ascendit per Alí Paixà a general governador, no és altre que el comte Fernand de Morcerf. Aleshores, recordant l’honor que vostè va fer-me admetent-me entre els seus amics, ha vingut a veure’l.

Albert, encara assegut a la butaca, es tapava els ulls amb les mans, com si volgués impedir que la llum hi arribés.

—He vingut a veure’l per dir-li: Albert, les faltes dels nostres pares en aquells temps d’acció i de reacció no poden afectar els fills. Poca gent va travessar aquelles revolucions, enmig de les quals nosaltres vam néixer, sense que ni una taca de fang o de sang els embrutés l’uniforme de soldat o la toga de jutge. Ningú d’aquest món, Albert, ara que tinc totes les proves i sóc l’amo del secret, pot obligar-me a un combat que la consciència de vostè, n’estic segur, li retrauria com un crim. Però vinc a oferir-li el que ja no pot exigir-me. ¿Vol que desapareguin les proves, aquestes revelacions, aquestes declaracions, de les quals sóc l’únic posseïdor? ¿Vol que aquest secret espantós quedi entre vostè i jo? Confiat a la meva paraula d’honor, mai no sortirà de la meva boca. Digui, Albert, ¿ho vol? Digui’m, ¿ho vol, amic meu?

Albert va abraçar Beauchamp.

—Ah, noble cor! —va exclamar.

—Tingui —digué Beauchamp, oferint els papers a Morcerf.

Albert va agafar-los amb mans tremoloses, els va prémer, va rebregar-los, va pensar a esquinçar-los. Espantat, però, pel pensament que el més petit trosset, arrossegat pel vent, no li rebotés un dia al front, va dirigir-se a l’espelma sempre encesa per als cigars i va cremar-los fins a l’últim fragment.

—Estimat amic, excel·lent amic! —va murmurar Albert mentre ho feia.

—Que tot això s’oblidi com un malson —digué Beauchamp—, desaparegui com aquestes darreres espurnes que corren pel paper ennegrit, s’esvaeixi com l’últim fum que surt de les cendres mudes.

—Sí, sí —va dir Albert—, que només en quedi l’amistat eterna envers el meu salvador, una amistat que els meus fills transmetran als de vostè, una amistat que em recordarà sempre que li dec la sang de les meves venes, la vida del meu cos i l’honor del meu nom. Perquè, si una cosa així s’hagués sabut, li dic, oh, Beauchamp!, que m’hauria volat el cap, o, per no matar la meva pobra mare amb el mateix tret, m’hauria expatriat.

—Benvolgut Albert! —digué Beauchamp.

Però el jove va sortir aviat d’aquella alegria inesperada i, per dir-ho així, fictícia, i va tornar caure en una tristesa encara més profunda.

—¿Què et passa, ara, amic meu? —va preguntar-li Beauchamp.

—Alguna cosa se m’ha trencat al cor. Escolti, Beauchamp, no és fàcil abandonar en un segon el respecte, la confiança i l’orgull que el nom sense màcula del pare inspira a un fill. Oh, Beauchamp, Beauchamp, ¿com tractaré ara el meu? ¿Apartaré el front quan ell hi acostarà els llavis? ¿Retiraré la mà quan m’oferirà la seva?… Miri, Beauchamp, sóc el més desgraciat dels homes. Ah, mare, pobra mare! —va exclamar Albert mentre en mirava el retrat a través de les llàgrimes que li omplien els ulls—. Si ho sabies, deus haver patit molt!

—Au, amic meu —li va dir Beauchamp, agafant-li les mans—, tingui valor!

—¿D’on procedia, però, la primera nota apareguda al diari? —va preguntar Albert—. Darrere tot això, hi ha un odi desconegut, un enemic invisible.

—Doncs, bé, raó de més —digué Beauchamp—. Valor, Albert! Que no li aparegui cap senyal d’emoció a la cara. Porti el dolor com el núvol porta en el seu si la ruïna i la mort, secret fatal que no comprenem fins que no esclata la tempesta. Au, amic meu, reservi les forces per si es produeix l’esclat.

—Oh!, ¿aleshores pensa que encara no hem arribat al final? —va preguntar Albert, esgarrifat.

—No penso res, amic meu, però tot és possible. A propòsit…

—¿Què? —va preguntar Albert en veure que Beauchamp vacil·lava.

—¿Encara pensa casar-se amb la senyoreta Danglars?

—¿Com és que em pregunta això en un moment com aquest, Beauchamp?

—Perquè, en la meva opinió, la ruptura o la realització del casament es troben relacionades amb el que ara mateix ens ocupa.

—¿Com? —va exclamar Albert, encès—. ¿Pensa que el senyor Danglars…?

—Només li pregunto en quin punt es troba el projecte de casament. Què diable, no vulgui veure en les meves paraules més que jo no hi poso, no els doni més abast que el que tenen!

—El casament s’ha trencat.

—Bé —digué Beauchamp, i va afegir en veure que el jove tornava a caure en la malenconia—: Miri, Albert, si vol fer-me cas, ara sortirem: una volta pel bosc en faetó o a cavall, el distraurà. Tornarem, dinarem en qualsevol lloc i vostè se n’anirà a les seves ocupacions i jo a les meves.

—Amb molt de gust —va respondre Albert—, però sortim a peu, cansar-me una mica m’anirà bé.

—D’acord —digué Beauchamp.

I els dos amics van sortir a peu i van seguir el bulevard. Quan arribaven a la Madeleine, Beauchamp digué:

—Miri, com que ens agafa de camí, anem a veure el senyor de Montecristo. El distraurà. És un home admirable a l’hora de donar ànims perquè mai no fa preguntes, i, en la meva opinió, les persones que no fan preguntes són les més hàbils per consolar-te.

—D’acord, anem-hi, és una persona que m’agrada.





LXXXVI


El viatge

Montecristo va llançar un crit d’alegria en veure els dos joves junts.

—Ah, ah! —digué—. Espero que tot s’hagi acabat, aclarit i arreglat. ¿És així?

—Sí —va respondre Beauchamp—. Es tractava d’uns rumors absurds, que han desaparegut sols i que, si es renovessin, em tindrien com a primer antagonista. Així, doncs, no en parlem més.

—Albert li dirà que és el consell que jo vaig donar-li —va replicar el comte i va afegir—: Mirin, em troben al final del matí potser més execrable de la meva vida.

—¿Què fa? —va preguntar Albert—. Em sembla que posa els seus papers en ordre, ¿no?

—¿Els meus papers? No, gràcies a Déu! Com que no en tinc, sempre els conservo meravellosament ordenats. Es tracta dels papers del senyor Cavalcanti.

—¿Del senyor Cavalcanti? —va preguntar Beauchamp.

—Sí, home —digué Morcerf—, ¿no sap que és un jove al qual vol llançar el senyor comte?

—No, entenguem-nos bé —va replicar Montecristo—, jo no llanço ningú, i encara menys el senyor Cavalcanti.

—Un senyor que es casarà en lloc meu amb la senyoreta Danglars —va continuar Albert, provant de somriure—, una cosa que, com pot suposar, benvolgut Beauchamp, m’afecta cruelment.

—¿Com? ¿Cavalcanti es casa amb la senyoreta Danglars? —va preguntar Beauchamp.

—Caram! ¿D’on ve, doncs, vostè, amic meu, un periodista, el marit de la Fama? ¿De l’altra punta del món? —va exclamar Montecristo—. A París, no es parla de res més.

—¿És vostè, comte, qui ha arreglat el casament?

—¿Jo? Oh, calli, senyor redactor de notícies, no digui aquestes coses! ¿Jo, Déu meu, arreglar una boda? No, no em coneix. Al contrari, m’hi he oposat amb tota la meva força, he refusat fer la petició.

—Ah, ja ho entenc! —va exclamar Beauchamp—. ¿A causa del nostre amic Albert, no?

—¿A causa meva? —va dir el jove—. Oh, no, a fe meva! El comte em farà justícia testimoniant, al contrari, que sempre li he demanat que es trenqués el compromís, cosa que, feliçment, ha succeït. El comte pretén que no he de donar-li les gràcies; d’acord, aixecaré, com els antics, un altar Deo ignoto[133].

—Escoltin-me —va dir Montecristo—, hi tinc tan poc a veure que les meves relacions amb el sogre i el jove s’han refredat. Només la senyoreta Eugénie, que no em sembla que tingui una profunda vocació pel matrimoni, en veure la meva escassa disposició a fer-la renunciar a la seva estimada llibertat, ha conservat l’afecte per mi.

—¿I diu que el matrimoni està a punt de celebrar-se?

—Oh, Déu meu, sí, malgrat tot el jo n’he dit en contra. No conec el jove: diuen que és ric i de bona família, però, per a mi, aquestes coses són simples rumors. L’hi he repetit una pila de vegades, al senyor Danglars, però està encapritxat amb el seu xicot de Lucca. He arribat, fins i tot, a comunicar-li una circumstància que, per a mi, era més greu: al jove, van canviar-lo quan era un nadó, van raptar-lo uns gitanos o el va perdre el seu preceptor, no ho sé ben bé. El que puc assegurar és que el pare el va perdre de vista durant més de deu anys, i només Déu sap el que el noi va fer al llarg de tant temps de vida errant. Doncs, bé, res d’això, pel que sembla, té importància. Van encarregar-me escriure al major i demanar-li els papers: són aquests. Els els envio, però, com Pilat, me’n rento les mans.

—¿I quina cara li fa la senyoreta d’Armilly —va preguntar Beauchamp—, tenint en compte que li pren l’alumna?

—Caram, no ho sé! Sembla, però, que se’n va a Itàlia. La senyora Danglars m’ha parlat d’ella i m’ha demanat cartes de recomanació per als empresaris. Li he donat una nota per al director del teatre Valle, que em deu alguns favors. Però, ¿què li passa, Albert? Sembla trist. ¿No serà que, sense sospitar-ho, estava enamorat de la senyoreta Danglars?

—No, que jo sàpiga —va dir Albert amb un somriure trist.

Beauchamp va posar-se a mirar els quadres.

—El que resulta evident és que no es troba com sempre. A veure, ¿què li passa? Digui-m’ho.

—Tinc migranya —va dir Albert.

—Doncs, bé, estimat vescomte —va respondre Montecristo—, en aquest cas li proposo un remei infal·lible, un remei que ha tingut èxit sempre que he patit alguna contrarietat.

—¿Quin? —va preguntar el jove.

—Anar-se’n.

—I ara! —va exclamar Albert.

—Sí, i miri, com que estic excessivament disgustat en aquest moment, me’n vaig. ¿Vol que ens n’anem plegats?

—¿Vostè contrariat, comte? —va preguntar Beauchamp—. ¿I per què?

—Està molt tranquil, redéu! Ja el voldria veure si hagués de suportar la instrucció d’un cas a casa seva!

—¿Una instrucció? ¿Quina instrucció?

—La que el senyor de Villefort fa contra el meu amable assassí, una mena de bandit que, pel que sembla, va fugir d’un penal.

—Ah, és veritat! —digué Beauchamp—. Vaig llegir el cas als diaris. ¿Qui és aquest Caderousse?

—Doncs, bé… sembla que un provençal. El senyor de Villefort n’havia sentir a parlar quan era a Marsella, i el senyor Danglars recorda haver-lo vist. El resultat és que el senyor procurador del rei s’ho pren a la valenta, que l’afer, pel que sembla, ha interessat d’allò més el prefecte de policia, i que, gràcies a aquest interès, que jo agraeixo moltíssim, fa quinze dies que m’envien a casa tots els malfactors que poden enxampar a París i als voltants amb el pretext que són els assassins del senyor Caderousse. Cosa que vol dir que, d’aquí a tres mesos, si continuem així, no hi haurà ni un lladre ni un assassí en aquest bell regne de França que no tingui per la punta dels dits el pla de casa meva. Per tant, he decidit deixar-los-la sencera i anar-me’n tan lluny com pugui. Vingui amb mi, vescomte, el convido.

—Amb molt de gust.

—¿Aleshores accepta?

—Sí. ¿On anem, però?

—Ja l’hi he dit, a un lloc on l’aire és pur, el soroll adorm, i on, per orgullós que siguis, et sents humil i petit. A mi, que diuen que sóc l’amo del món, com August, m’agrada aquest rebaixament.

—¿On va finalment?

—Al mar, vescomte, al mar. Sóc un marí, ¿sap? De petit, van bressolar-me als braços del vell Oceà i al si de la bella Amfitrite; vaig jugar amb la túnica verda de l’un i amb el vestit d’atzur de l’altra. Estimo la mar com estimes una amant, i, quan fa molt de temps que no la veig, l’enyoro.

—Anem, comte, anem!

—¿Al mar?

—Sí.

—¿Accepta?

—Accepto.

—Doncs, bé, vescomte, aquesta tarda, hi haurà al pati de casa meva un briska[134] de viatge en el qual pot estirar-te com en un llit. Hi haurà enganxats quatre cavalls de posta. Hi caben còmodament quatre persones, senyor Beauchamp. Si vol venir amb nosaltres, està convidat.

—Gràcies, vinc del mar.

—¿Que ve del mar?

—Sí, més o menys. Acabo de fer un viatge a les illes Borromeo.

—No hi fa res, vingui! —va dir Albert.

—No, benvolgut Morcerf, ha de comprendre que, si refuso, és perquè la cosa és impossible. D’altra banda, és important que em quedi a París —va afegir, abaixant la veu—, encara que només sigui per vigilar el correu del diari.

—Ah! És un bon amic, un amic excel·lent —va respondre Albert—. Sí, té raó, vetlli, vigili, Beauchamp, i intenti descobrir l’enemic responsable d’aquesta revelació.

Albert i Beauchamp van separar-se: l’última encaixada de mans expressava tot allò que els llavis no podien manifestar en presència d’un estrany.

—Un xicot excel·lent, aquest Beauchamp, ¿oi, Albert? —va dir Montecristo.

—Oh, sí, un home de cor, li’n responc. L’estimo amb tota l’ànima. Ara que ens trobem sols, digui’m, encara que tant se me’n dóna: ¿on anem?

—A Normandia, si li va bé.

—A meravella. ¿Serem de fet al camp, sense gent, sense veïns?

—Només amb cavalls per córrer, gossos per caçar i una barca per sortir a pescar, això és tot.

—És el que necessito. Aviso la mare i estic a les ordres de vostè.

—¿Li donaran, però, permís?

—¿Per a què?

—Per anar a Normandia.

—¿A mi? ¿Que no sóc lliure?

—D’anar on vulgui, sol, ja ho sé perquè vaig trobar-lo voltant per Itàlia.

—¿I doncs?

—¿I d’anar amb un home anomenat el comte de Montecristo?

—Té poca memòria, comte.

—¿Per què?

—¿No li vaig dir que la mare li té molta simpatia?

—La dona canvia sovint, va dir Francesc I; la dona és com l’ona, va dir Shakespeare. L’un era un gran rei, l’altre un gran poeta, tots dos devien conèixer la dona.

—Sí, la dona; però la meva mare no és la dona, és una dona.

—¿Permet que un pobre estranger no comprengui prou bé les subtileses de la llengua francesa?

—Vull dir que la mare és avara dels seus sentiments, però, un cop els ha concedit, és per sempre.

—Ah, bé! —va dir Montecristo, sospirant—. ¿I creu que ella em fa l’honor de concedir-me’n algun, tret de la més perfecta indiferència?

—Escolti, ja li he dit i l’hi repeteixo: cal que vostè sigui realment un home ben estrany i molt superior.

—Oh!

—Sí! Per què la mare s’ha deixat enxampar, no pas per la curiositat sinó per l’interès que vostè inspira. Quan estem sols, només parlem de vostè.

—¿I ella li diu que es malfiï d’aquest Manfred?

—Al contrari, em diu: «Morcerf, jo crec que el comte té una doble natura; prova de fer-te estimar per ell».

Montecristo va desviar la mirada i va sospirar.

—¿Ah, sí?

—De manera que pot comprendre que la mare, en lloc d’oposar-se al viatge, l’aprovarà de tot cor, tenint en compte que s’ajusta a les recomanacions que em fa cada dia.

—Vagi, doncs —digué Montecristo—, fins a la tarda. Sigui aquí a les cinc; arribarem allà baix a mitjanit o a la una.

—¿A Tréport?

—A Tréport o als voltants.

—¿Només li calen vuit hores per fer quaranta-vuit llegües?

—Encara és molt —va respondre Montecristo.

—Decididament, és l’home dels prodigis: aconseguirà superar no solament els ferrocarrils, cosa que no és gaire difícil, sobretot a França, sinó anar encara més de pressa que el telègraf.

—Fins que això no es produeixi, vescomte, com que encara ens calen set o vuit hores per arribar allà baix, sigui puntual.

—Estigui tranquil, l’únic que he de fer fins aleshores és preparar-me.

—A les cinc, doncs.

—A les cinc.

Albert se’n va anar. Després de fer-li un senyal amb el cap, tot somrient, Montecristo va quedar-se un instant pensarós, abstret en una profunda meditació. Finalment va passar-se la mà pel front, com per apartar aquells pensaments, va acostar-se al timbre i va trucar dos cops.

En sentir-los, Bertuccio va entrar.

—Mestre Bertuccio, no serà demà ni demà passat, com havia pensat a la primeria, que aniré a Normandia, sinó aquesta mateixa tarda. D’aquí a les cinc, té temps de sobres. Faci avisar els palafreners del primer relleu. El senyor Morcerf m’acompanya. Vagi.

Bertuccio va obeir, un lacai va sortir cap a Pontoise per anunciar que el carruatge passaria a les sis en punt. El palafrener de Pontoise va enviar un missatger a l’estació de posta següent; d’aquí, va sortir-ne un altre, de manera que, al cap de sis hores, tots els relleus de la ruta havien estat avisats.

Abans de sortir, el comte va pujar a l’apartament d’Haidea, va anunciar-li el viatge, va dir-li on anava i va posar tota la casa sota les seves ordres.

Albert va ser puntual. El viatge, ensopit al començament, va animar-se aviat per l’efecte físic de la rapidesa. Morcerf no havia experimentat mai una velocitat semblant.

—És clar —digué Montecristo—, amb el seu sistema de posta de dues llegües per hora, amb la llei estúpida que prohibeix a un viatger avançar-ne un altre sense demanar-li permís, i que fa que un senyor malalt o malhumorat tingui dret a encadenar darrere seu els viatgers alegres i saludables, no hi ha locomoció possible. Jo evito l’inconvenient viatjant amb el meu propi postilló i els meus propis cavalls, ¿no és així, Alí?

I el comte, abocant-se a la finestreta, llançava un petit crit per excitar els cavalls. Allò els donava ales: no corrien, volaven. El vehicle rodava com un tro pel paviment reial i tothom es girava per veure passar aquell meteor flamejant. Alí, repetint els crits, somreia ensenyant les dents blanques, prement amb les mans robustes les regnes plenes d’escuma, animant els cavalls, les belles crineres dels quals s’escampaven al vent. Alí, el fill del desert, es retrobava en el seu element, i, amb la seva cara negra, els ulls ardents i el barnús de neu, semblava, enmig de la polseguera, el geni del simun i el déu de l’huracà.

—Vet aquí una voluptuositat que no coneixia, la de la velocitat.

I se li dissipaven els últims núvols del front, com si se’ls emportés l’aire que tallaven.

—¿On dimoni troba, però, uns cavalls així? —va preguntar Albert—. ¿Se’ls fa fer expressament?

—Exacte —digué el comte—. Fa sis anys, vaig trobar a Hongria un sementer famós per la velocitat. Vaig comprar-lo ja no recordo per quina quantitat: va ser Bertuccio qui va pagar-lo. En un any, va engendrar trenta-dos poltres. Ara anem a passar revista a la descendència del mateix pare. Són tots semblants, negres, sense cap taca, tret d’un estel al front, perquè, a aquest privilegiat de la remunta, vam escollir-li les egües, com, als paixàs, els escullen les favorites.

—Admirable!… Digui’m, però, una cosa, comte: ¿què fa amb tants cavalls?

—Ja ho veu, viatjo amb ells.

—Però no viatjarà sempre, ¿oi?

—Quan ja no els necessitaré, Bertuccio els vendrà, i diu que hi guanyarà trenta mil o quaranta mil francs.

—Però no hi haurà cap rei a Europa prou ric per comprar-los.

—Aleshores els vendrem a qualsevol visir d’Orient, que buidarà el tresor per adquirir-los i el tornarà a omplir administrant cops de bastó a les plantes dels peus dels seus súbdits.

—¿Puc dir-li una cosa que se m’acaba d’acudir, comte?

—Endavant.

—Que, després de vostè, Bertuccio deu ser la persona particular més rica d’Europa.

—Doncs, s’equivoca, vescomte. Estic segur que, si girés les butxaques de Bertuccio, no hi trobaria res que valgués ni deu sous.

—¿Com s’entén això? —va preguntar el jove—. ¿És un fenomen aquest senyor? Ah, comte, no m’expliqui fantasies o no me’l creuré, l’aviso.

—Res de fantasies, Albert: números i seny, això és tot. Pari atenció al dilema: un administrador roba, però, ¿per què?

—Caram, perquè és la seva condició, em sembla. Roba per robar.

—Doncs, no, s’equivoca. Roba perquè té una dona, criatures, ambicions per a ell i la seva família; roba sobretot perquè no té la seguretat de continuar sempre amb l’amo i vol fer-se un futur. Doncs, bé, el senyor Bertuccio està sol al món, treu de la meva bossa sense donar-me’n comptes i està segur que mai no haurà de deixar-me.

—¿Per què?

—Perquè jo no en trobaria un de millor.

—Gira dins un cercle viciós, el de les probabilitats.

—Oh, no, em moc en les certeses. Per a mi, el bon servidor és aquell sobre el qual tinc dret de vida o mort.

—¿I té dret de vida o mort sobre Bertuccio?

—Sí —va respondre fredament el comte.

Hi ha paraules que tanquen una conversa com una porta de ferro. El sí del comte n’era una.

Van fer la resta del viatge amb la mateixa rapidesa: els trenta-dos cavalls, dividits en vuit relleus, van recórrer les quaranta-set llegües en vuit hores.

Van arribar en plena nit a la porta d’un bell parc. El porter estava despert i tenia el reixat obert: l’havia avisat el palafrener de l’últim relleu.

Eren dos quarts de tres de la matinada. Van acompanyar Morcerf a les seves habitacions. Va trobar-hi el bany i el sopar a punt. Tenia a les seves ordres el criat que havia fet el viatge al seient posterior del vehicle. Baptistin, que havia viatjat al seient davanter, estava al servei del comte.

Albert va banyar-se, va sopar i va ficar-se al llit. Al llarg de la nit va bressolar-lo la remor malenconiosa de les onades. Quan va llevar-se, va dirigir-se a la finestra, va obrir-la i va trobar-se en una terrasseta que donava al mar, és a dir, a la immensitat; darrere seu, hi havia un bonic parc i un petit bosc.

En una cala d’una certa extensió, es balancejava una petita corbeta de carena estreta i arboradura esvelta, amb el pavelló amb les armes de Montecristo hissat a l’antena. Les armes representaven una muntanya d’or sobre un mar d’atzur amb una creu de guies al cim. Igual podien ser una al·lusió al seu nom, recordant el Calvari, del qual la passió de Nostre Senyor va fer una muntanya més preciosa que l’or, i la creu infame, que la sang divina va santificar, com podien fer referència a un record personal de patiment i regeneració, enterrat en la nit del passat d’aquell home misteriós.

Al voltant de la nau, hi havia uns quants petits vaixells costaners, que pertanyien als pescadors dels pobles veïns i que semblaven súbdits humils esperant les ordres de la reina.

Allí, com en tots les indrets on Montecristo s’aturava, encara que només fos per passar-hi dos dies, la vida estava organitzada de la manera més confortable possible, i, per tant, esdevenia fàcil immediatament.

Albert va trobar a l’avantcambra dues escopetes i els estris necessaris per a un caçador. Una peça més alta, situada a la planta baixa, estava consagrada a les enginyoses màquines que els anglesos, grans pescadors perquè són pacients i ociosos, encara no han pogut fer adoptar als rutinaris pescadors de França.

Tot el dia va transcórrer en aquests diversos exercicis, en els quals, d’altra banda, Montecristo excel·lia: van matar una dotzena de faisans al parc, van pescar la mateixa quantitat de truites als rierols, van sopar en un quiosc que donava al mar i van prendre el té a la biblioteca.

La tarda del tercer dia, Albert, rebentat de cansament per aquella vida que semblava constituir un joc per a Montecristo, dormia en una butaca vora la finestra mentre el comte feia amb el seu arquitecte el pla d’un hivernacle que volia instal·lar a la casa, quan el soroll d’un cavall esclafant les pedres del camí, va fer que el jove aixequés el cap. Va guaitar per la finestra i, amb una sorpresa d’allò més desagradable, va veure al pati el seu ajudant de cambra, que no havia volgut que l’acompanyés per causar menys molèsties a Montecristo.

—Florentin, aquí! —va exclamar, saltant de la butaca—. ¿S’ha posat malalta la mare?

I va precipitar-se a la porta de l’habitació.

Montecristo va seguir-lo amb la mirada i va veure com abordava el criat, que, encarà panteixant, va treure’s de la butxaca un paquetet segellat que contenia un diari i una carta.

—¿De qui és aquesta carta? —va preguntar vivament Albert.

—Del senyor Beauchamp —va respondre Florentin.

—¿És ell, doncs, qui l’ha fet venir?

—Sí, senyor. Va fer-me anar a casa seva, va donar-me els diners necessaris per al viatge, va demanar per a mi un cavall de posta i em va fer prometre que no m’aturaria fins que no hagués trobat el senyor: he fet el viatge en quinze hores.

Albert, esgarrifat, va obrir la carta. Després de llegir les primeres ratlles, va llançar un crit i, tremolant visiblement, va agafar el diari.

De cop i volta, se li va ennuvolar la vista, va semblar que les cames li fallaven, i, a punt de caure, va recolzar-se en Florentin, que allargava el braç per sostenir-lo.

—Pobre xicot! —va murmurar Montecristo, tan baix que ni ell mateix va poder sentir les paraules de compassió que pronunciava—. ¿És cert, doncs, com s’ha dit, que les faltes dels pares cauran sobre els seus descendents fins a la tercera i la quarta generació?

Mentrestant, Albert havia recobrat les forces i, continuant la lectura, va sacsejar el cap xop de suor: els cabells van fregar la carta i el diari.

—¿El cavall es troba en estat de reprendre el camí de París, Florentin?

—És un rossí de posta mig coix.

—Oh, Déu meu! ¿Quina era la situació a casa quan vostè en va sortir?

—Força tranquil·la, però, quan vaig tornar de veure el senyor Beauchamp, vaig trobar la senyora plorant. Havia demanat que em preguntessin quan tornaria, vostè. Aleshores vaig dir-li que anava a buscar-lo de part del senyor Beauchamp. La seva primera reacció va ser allargar els braços com si volgués aturar-me, però, després d’un instant de reflexió, va dir-me: «Sí, vagi-hi, Florentin i digui-li que torni».

—Sí, mare, sí —digué Albert—, ja torno, estigues tranquil·la, i pobre de l’infame…! Però, primer de tot, cal que emprengui viatge.

I va tornar a l’habitació on havia deixat Montecristo.

Ja no era la mateixa persona. Amb cinc minuts, n’hi havia hagut prou perquè Albert experimentés una trista metamorfosi. Havia sortit de la casa en l’estat habitual, hi tornava amb la veu alterada, la cara solcada per rojors febrils, els ulls espurnejants sota les parpelles blavoses, i caminant de manera insegura, com un borratxo.

—Comte —digué—, gràcies per la seva hospitalitat, de la qual hauria volgut gaudir més temps, però cal que torni a París.

—¿Què ha passat?

—Una gran desgràcia. Permeti’m, però, que me’n vagi, es tracta d’una cosa molt més important que la meva vida. Li suplico que no em faci preguntes, comte, però deixi’m un cavall!

—Les meves quadres són al seu servei, vescomte —va respondre Montecristo—, però acabarà rebentat de cansament si fa el viatge a cavall. Agafi una calessa, un cupè, algun vehicle.

—No, tardaria massa, i, a més, necessito aquesta fatiga que vol estalviar-me: m’anirà bé.

Albert va fer unes quantes passes, girant com un home ferit per una bala, i va anar a desplomar-se en una cadira a la vora de la porta.

Montecristo no va veure aquest segon defalliment, es trobava a la finestra, cridant:

—Alí, un cavall per al senyor de Morcerf! Que s’afanyin, té pressa!

Aquestes paraules van revifar Albert. Va sortir de l’habitació, el comte va seguir-lo.

—Gràcies —va murmurar el jove mentre s’enfilava a la sella—. Torni tan aviat com pugui, Florentin. ¿Cal algun sant i senya perquè em donin cavalls?

—Només ha de lliurar el seu; li n’ensellaran un altre a l’instant.

Albert anava a emprendre el viatge, però es va aturar.

—Potser trobarà la meva partença estranya, precipitada, insensata —va dir el jove—. No s’imagina, tanmateix, la desesperació que poden causar a un home unes ratlles publicades en un diari. Doncs, bé —va afegir, llançant el diari al comte—, llegeixi-les, però només quan jo me n’hagi anat perquè vostè no pugui veure el meu rubor.

I, mentre el comte recollia el diari, el jove va clavar al ventre del cavall els esperons que acabaven de posar-li a les botes; l’animal, sorprès que pogués existir un genet que considerava necessari aplicar-li un estimulant d’aquella mena, va sortir com un tret de ballesta.

El comte va seguir el jove amb la mirada i amb un sentiment de compassió infinita. Fins que el genet no va desaparèixer, no va examinar el diari i va llegir el següent:

L’oficial al servei d’Alí, paixà de Janina, del qual parlava fa tres setmanes el diari L’Impartial, que no solament va lliurar els castells de Janina sinó que també va vendre el seu benefactor als turcs, en aquell temps es deia, en efecte, Fernand, com va publicar el nostre honorable col·lega. Després, però, va afegir al seu nom de fonts un títol de noblesa i un cognom.

Avui es diu senyor comte de Morcerf i és membre de la Cambra dels Pars.



Així, doncs, el terrible secret que Beauchamp havia enterrat amb tanta generositat, reapareixia com un fantasma armat, i un altre diari, cruelment informat, havia publicat l’endemà passat de l’anada d’Albert a Normandia, aquelles poques ratlles que havien estat a punt de fer embogir el desgraciat jove.





LXXXVII


El judici

A les vuit del matí, Albert va entrar com una exhalació a casa de Beauchamp. L’ajudant de cambra estava avisat i va acompanyar Morcerf a l’habitació de l’amo, que acabava de ficar-se al bany.

—¿I doncs? —va preguntar Albert.

—L’esperava, pobre amic meu —va respondre Beauchamp.

—Ja sóc aquí. No li diré, Beauchamp, que el considero massa lleial i massa bon amic per haver parlat d’aquest assumpte amb ningú. No, amic meu. D’altra banda, el missatge que m’ha enviat és una garantia d’afecte. Per tant, no perdem temps amb preàmbuls: ¿té alguna idea d’on ve el cop?

—Li’n faré cinc cèntims de seguida.

—Sí, però abans, amic meu, em deu amb tots els detalls la història d’aquesta traïció abominable.

Beauchamp, doncs, va contar al jove, que l’escoltava, esclafat per la vergonya i pel dolor, els fets que nosaltres explicarem ara en tota la seva simplicitat.

Feia un parell de dies, l’article havia aparegut en un diari del matí, que no era L’Impartial i que tothom sabia que pertanyia al govern, cosa que afegia més gravetat a l’afer. Beauchamp estava dinant quan l’havia sorprès la notícia. Va demanar de seguida un cabriolé i, sense acabar l’àpat va anar ràpidament a la redacció.

Malgrat que professava unes idees polítiques completament oposades a les del director del diari acusador, Beauchamp, com passa de vegades, fins i tot direm que sovint, era íntim amic seu.

Quan va arribar-hi, va trobar el director llegint el seu propi diari i gaudint amb un premier Paris sobre el sucre de remolatxa, que, probablement, havia escrit ell.

—Ah, caram! —va exclamar Beauchamp—. Si ja té el diari, benvolgut amic, ja no cal que li digui per què he vingut.

—¿És, per casualitat, partidari de la canya de sucre? —va preguntar el director del diari governamental.

—No —va respondre Beauchamp—, la veritat és que el tema no m’afecta gens ni mica. Vinc per una altra cosa.

—¿I per què ve?

—Per l’article Morcerf.

—Ah, sí! ¿Oi que és realment curiós?

—Tan curiós que frega la difamació, em sembla, i que vostè s’arrisca a un procés força incert.

—De cap manera. Hem rebut la nota amb totes les proves per recolzar-la i estem plenament convençuts que el senyor de Morcerf no farà res. D’altra banda, denunciar els miserables, indignes dels honors que se’ls concedeixen, és fer un servei al país.

Beauchamp va quedar-se parat.

—¿Qui els ha informat tan bé? —va preguntar—. Perquè el meu diari, que va destapar l’afer, es va veure obligat a abstenir-se per falta de proves, tot i que estem més interessats que vostè a descobrir el senyor de Morcerf, donat que és par de França i nosaltres ens trobem a l’oposició.

—Oh, Déu meu, és ben senzill! No hem buscat l’escàndol, és ell qui ha vingut a trobar-nos. Ahir se’ns va presentar un home que venia de Janina amb un dossier formidable. Com que dubtàvem a llançar-nos per la via de l’acusació, va dir-nos que, si el refusàvem, l’article apareixeria en un altre diari. Caram, Beauchamp, ja sap el que és una notícia important! No ens la vam voler deixar perdre. Ara ja hem clavat el cop: és terrible i ressonarà fins a l’altra punta d’Europa.

Beauchamp va comprendre que l’únic que podia fer era abaixar el cap, i, desesperat, se’n va anar per enviar un correu a Morcerf.

El que no havia pogut dir-li a la carta, perquè les coses que anem a contar eren posteriors a la partença del correu, era que, aquell mateix dia, una gran agitació s’havia manifestat a la Cambra dels Pars i regnava entre els grups, habitualment tan calmosos, de l’alta assemblea. Tothom hi havia arribat gairebé abans d’hora i només es parlava del sinistre esdeveniment que anava a ocupar l’atenció pública i a fixar-la sobre un dels membres més coneguts d’aquell il·lustre cos.

Tot eren lectures en veu baixa de l’article, comentaris i intercanvis de records que encara precisaven millor els fets. El comte de Morcerf no gaudia de l’afecte dels seus col·legues. Com tots els intrusos, s’havia vist obligat a practicar un excés d’altivesa per mantenir-se en la seva posició. La gran aristocràcia es reia d’ell, els talents el repudiaven, les glòries pures el menyspreaven instintivament. El comte es trobava en la desagradable situació de la víctima expiatòria: un cop designada pel dit del senyor per al sacrifici, tothom s’afanyava a cridar contra ella.

El comte de Morcerf, però, era l’únic que no en sabia res. No rebia el diari on apareixia la notícia difamatòria i s’havia passat el matí escrivint cartes i provant un cavall.

Va arribar, doncs, a l’hora de costum. Amb el cap ben alt, la mirada orgullosa i el pas insolent, va baixar del cotxe, va travessar els passadissos i va entrar a la sala sense adonar-se de les vacil·lacions dels uixers ni de les salutacions evasives dels col·legues.

Quan Morcerf va entrar, feia més de mitja hora que la sessió havia començat.

Malgrat que l’actitud del comte, ignorant, com acabem de dir, del que havia passat, no havia canviat gens ni mica, el seu capteniment i el seu pas van semblar a tothom més orgullosos que de costum, i, en aquella ocasió, la seva presència va parèixer tan agressiva a l’assemblea, gelosa del seu honor, que tots els presents hi van veure una inconveniència, bastants una fanfarronada, i alguns un insult.

Era evident que la Cambra sencera es delia per emprendre el debat.

Tothom tenia a les mans el diari acusador, però, com sempre, tothom vacil·lava a l’hora de prendre la responsabilitat de l’atac. Finalment, un dels honorables pars, enemic declarat del comte de Morcerf, va pujar a la tribuna amb una solemnitat que anunciava que el moment esperat havia arribat.

Es va fer un silenci esgarrifós, només Morcerf ignorava la causa de la profunda atenció que es prestava aquell cop a un orador al qual els presents no solien escoltar sempre amb tanta complaença.

El comte va deixar passar tranquil·lament el preàmbul, amb el qual l’orador anunciava que anava a parlar d’una cosa tan greu, tan sagrada i tan vital per a la Cambra, que reclamava tota l’atenció dels col·legues.

Quan va sentir citar els noms de Janina i del coronel Fernand, Morcerf va empal·lidir tan horriblement, que una esgarrifança va recórrer l’assemblea, les mirades de tots els membres de la qual convergien en el comte.

Les ferides morals tenen una particularitat: s’amaguen però no es tanquen; sempre doloroses, sempre a punt de sagnar quan les toques, continuen vives i obertes al cor.

Acabada la lectura de l’article enmig del mateix silenci, alterat aleshores per un estremiment que va cessar en el mateix instant que l’orador va semblar disposat a reprendre la paraula, l’acusador va exposar els seus escrúpols i les grans dificultats de la seva tasca: era l’honor del senyor de Morcerf i el de la Cambra sencera allò que pretenia defensar provocant un debat que hauria de tocar qüestions personals sempre tan delicades. Finalment, va acabar demanant que s’ordenés una investigació, prou ràpida per confondre la calúmnia abans que tingués temps d’escampar-se, i per restablir el senyor de Morcerf, venjant-lo, en la posició que l’opinió pública li havia atorgat feia molt temps.

Morcerf estava tan aclaparat, tan tremolós davant la immensa i inesperada calamitat, que amb prou feines va poder balbucejar algunes paraules mentre mirava els col·legues amb ulls esverats. Aquella timidesa, que tant podia obeir a la sorpresa de l’innocent com a la vergonya del culpable, va conciliar-li algunes simpaties. Els homes veritablement generosos sempre estan disposats a esdevenir compassius quan la desgràcia de l’enemic supera els límits del seu odi envers aquest.

El president va fer votar la proposta d’una investigació. Es va portar a terme per votació ordinària i es va decidir realitzar l’enquesta.

Van preguntar al comte quan temps li calia per preparar la seva justificació.

Morcerf havia recobrat el valor després de refer-se de l’horrible cop.

—Senyors —va respondre—, no és amb temps com es rebutja un atac com el que ara llancen contra mi uns enemics desconeguts, que romanen a l’ombra. És immediatament, amb un llamp, que cal que jo respongui al llampec que m’ha enlluernat durant un instant. Tant de bo que, en lloc d’una justificació semblant, tingués l’oportunitat de vessar la meva sang per demostrar als meus col·legues que sóc digne de seure al seu costat!

Les paraules van causar una impressió favorable a l’acusat.

—Demano, doncs, que la investigació tingui lloc com més aviat millor, i proporcionaré a la Cambra totes les proves necessàries perquè resulti eficaç.

—¿Quin dia vol fixar? —va preguntar el president.

—Em poso avui mateix a disposició de la Cambra —va respondre el comte.

El president va tocar la campaneta.

—¿La Cambra decideix que la investigació tingui lloc avui mateix?

L’assemblea va respondre sí per unanimitat.

Va ser designada una comissió de dotze membres per examinar les proves que aportaria Morcerf. L’hora de la primera sessió va ser fixada per a les vuit del vespre als despatxos de la Cambra. Si calien diverses sessions, tindrien lloc a la mateixa hora i en el mateix lloc.

Adoptada la decisió, Morcerf va demanar permís per retirar-se; havia d’anar a recollir les proves reunides feia temps per fer front a aquella tempesta, prevista pel seu caràcter indomable i cautelós.

Beauchamp va contar al jove tot el que nosaltres acabem d’explicar ara, per bé que el seu relat va tenir sobre el nostre l’avantatge de l’animació de les coses vives sobre la fredor de les mortes.

Albert va escoltar-lo, estremint-se ara d’esperança, adés de còlera, a vegades de vergonya, perquè, per la confidència de Beauchamp, sabia que el pare era culpable, i es preguntava com podria arribar a demostrar la seva innocència.

Aquí, Beauchamp va aturar-se.

—¿Què va passar després? —va preguntar Albert.

—¿Què va passar després? —va repetir Beauchamp.

—Sí.

—Amic meu, la pregunta em posa en una situació horrible. ¿Vol saber la continuació?

—He de saber-la absolutament, amic meu, i vull saber-la per vostè abans que per ningú més.

—Doncs, bé —va respondre Beauchamp—, prengui coratge, Albert, mai no l’haurà necessitat tant com ara.

Albert va passar-se una mà pel front per assegurar-se de la pròpia força, com un home que es disposa a defensar la seva vida prova la cuirassa i el tremp de la fulla de l’espasa.

Va sentir-se fort perquè va prendre la febre per energia.

—Endavant! —digué.

—Va arribar el vespre —va continuar Beauchamp—. Tot París es trobava a l’espera de l’esdeveniment. Molts pretenien que el seu pare només havia de presentar-se perquè l’acusació s’esfondrés; també molts, però, deien que el comte no apareixeria; n’hi havia que asseguraven haver-lo vist sortir cap a Brussel·les, i alguns van anar a la policia a preguntar si era veritat, com deien, que el comte havia agafat els passaports.

»Li confessaré que vaig fer tot el que vaig poder per obtenir d’un dels membres de la comissió, un jove par amic meu, que m’hi deixessin assistir des d’una mena de tribuna. A les set, va venir a buscar-me i va deixar-me en mans d’un uixer que va tancar-me en una espècie de llotja. Quedava amagat darrere una columna i perdut en una foscor total. Podia esperar veure i sentir des del començament fins al final la terrible escena que anava a tenir lloc a la sala.

»Tothom va ser puntual.

»El senyor de Morcerf va entrar quan sonava l’última campanada de les vuit. Portava uns papers a la mà i semblava tranquil; contra el seu costum, caminava d’una manera distesa, oferia un aspecte polit i sever, i, com fan habitualment els antics militars, anava cordat de dalt a baix.

»La seva presència va produir un efecte immillorable: la comissió es trobava lluny de mostrar-se hostil i uns quants dels seus membres van acostar-se al comte i van donar-li la mà».

Albert va sentir que el cor se li trencava davant aquells detalls. Tanmateix un sentiment d’agraïment s’esmunyia enmig del dolor: hauria volgut abraçar els homes que havien donat al pare mostres d’estimació quan el seu honor es trobava en una situació tan difícil.

—Aleshores —va continuar Beauchamp—, un uixer va entrar i va lliurar una nota al president.

»—Té la paraula, senyor de Morcerf —va dir el president mentre obria la carta.

»El comte va començar la seva apologia —va prosseguir Beauchamp—, i li asseguro, Albert, que va ser d’una eloqüència i una habilitat extraordinàries. Va ensenyar documents que demostraven que el visir de Janina l’havia honrat fins a la seva última hora amb tota la seva confiança, ja que li havia encarregat una negociació de vida o mort amb el mateix emperador. Va mostrar l’anell, signe de comandament, amb el qual Alí Paixà segellava habitualment les cartes, i que aquest li havia donat perquè, quan tornés, a qualsevol hora del dia o de la nit, pogués arribar fins a ell encara que es trobés a l’harem. Malauradament, digué, la negociació va fracassar, i quan ell va tornar per defensar el seu benefactor aquest ja era mort. Tanmateix, va dir el comte, la confiança d’Alí Paixà en ell era tan gran, que, moribund, li havia confiat la seva amant favorita i la filla».

Albert va estremir-se en sentir aquestes paraules, perquè, a mesura que Beauchamp parlava, li venia a la memòria el relat d’Haidea, i recordava el que la bella grega havia dit del missatge, de l’anell i de la manera que ella havia estat venuda i reduïda a l’esclavatge.

—¿I quin efecte va fer el discurs del comte? —va preguntar ansiosament Albert.

—Confesso que va emocionar-me i que també va emocionar la comissió.

»Mentrestant, el president havia fet un cop d’ull distret a la carta que acabaven de portar-li, però, així que va llegir-ne les primeres ratlles, la seva atenció va desvetllar-se. Va llegir-la, va rellegir-la, va mirar de fit a fit el senyor de Morcerf i li digué:

»—Acaba de dir-nos, senyor de Morcerf, que el visir de Janina va confiar-li la dona i la filla.

»—Sí, senyor —va respondre Morcerf—, però, en això com en tota la resta, la desgràcia em perseguia. Quan vaig tornar, Vasiliki i la seva filla Haidea havien desaparegut.

»—¿Les coneixia?

»—La meva intimitat amb el paixà i la suprema confiança que ell tenia en la meva fidelitat m’havien permès veure-les més de vint vegades.

»—¿Té alguna idea del que se’n va fer?

»—Sí, senyor. Van dir que havien sucumbit a la seva pena i potser a la seva misèria. Jo no era ric, la meva vida corria greus perills i, tot i que va saber-me molt greu, no vaig poder posar-me a buscar-les.

»El president va arrufar imperceptiblement les celles.

»—Senyors —digué—, han sentit i seguit les explicacions del comte de Morcerf. ¿Pot aportar algun testimoni, senyor comte, per recolzar el relat que acaba de fer?

»—Per desgràcia, no —va respondre el comte—, les persones que envoltaven el visir i que em van conèixer a la seva cort són mortes o van dispersar-se. Vaig ser l’únic, almenys l’únic dels meus compatriotes, que vaig sobreviure a aquella espantosa guerra. Només tinc les cartes d’Alí Paixà i les he posat a disposició de vostès, aquest anell i, en fi, la prova més convincent que puc proporcionar després d’un atac anònim, és a dir l’absència de testimonis contra la meva paraula d’home honest, i tota una vida militar sense màcula.

»Un rumor d’aprovació va recórrer l’assemblea. En aquell moment, Albert, si no s’hagués produït cap incident, la causa del seu pare estava guanyada.

»Només quedava la votació, quan el president va prendre la paraula:

»—Senyors, i vostè, senyor comte, suposo que no els molestarà escoltar un testimoni molt important, pel que ell assegura, i que acaba de presentar-se per pròpia voluntat. Un testimoni, que, sens dubte, després del que ens ha dit el comte, segurament demostrarà la total innocència del nostre col·lega. Aquesta és la carta que n’acabo de rebre. ¿Volen que sigui llegida o decideixen deixar-la de banda i continuar sense tenir-la en compte?

»El senyor de Morcerf va posar-se pàl·lid, les seves mans van crispar-se sobre els papers que sostenia, que van cruixir-li entre els dits.

»La comissió va decidir-se per la lectura; quant al comte, estava pensarós i no podia emetre cap opinió.

»En conseqüència, el president va llegir la carta següent:

»Senyor president,

»puc proporcionar a la comissió encarregada d’examinar la conducta a Epir i Macedònia del senyor tinent general comte de Morcerf informacions absolutament certes.

»El president va fer una pausa breu.

»El comte de Morcerf va empal·lidir, el president va interrogar els presents amb la mirada.

»—Continuï! —va exclamar tothom.

»El president va reprendre la lectura:

»Jo em trobava al lloc on va morir Alí Paixà, vaig assistir als seus últims moments i sé què es va fer de Vasiliki i Haidea. Estic a disposició de la comissió i fins i tot reclamo l’honor de fer-me escoltar. Seré al vestíbul de la Cambra quan li lliuraran aquesta nota.

»—¿I qui és aquest testimoni, o més aviat aquest enemic? —va preguntar el comte amb una veu en la qual era fàcil percebre una profunda alteració.

»—Ara ho sabrem, senyor —va respondre el president—. ¿La comissió vol escoltar el testimoni?

»—Sí, sí! —va dir tothom alhora.

»Van cridar l’uixer.

»—Uixer —va preguntar el president—, ¿hi ha algú esperant al vestíbul?

»—Sí, senyor president.

»—¿Qui és?

»—Una dona acompanyada d’un criat.

»Tothom va mirar-se.

»—Faci entrar aquesta dona —va ordenar el president.

»Cinc minuts més tard, l’uixer va reaparèixer. Totes les mirades van clavar-se a la porta, i jo mateix compartia l’expectació i l’ansietat generals.

»Darrere l’uixer caminava una dona tapada amb un gran vel que la cobria de cap a peus. Per les formes que el vel deixava endevinar i pel perfum que exhalava, tothom va endevinar la presència d’una dona jove i elegant, però això era tot.

»El president va pregar a la desconeguda que s’obrís el vel. Aleshores tothom va poder veure que anava vestida a la grega i que era d’una gran bellesa».

—Ah! —digué Morcerf—. Era ella.

—¿Com, ella?

—Sí, Haidea.

—¿Qui l’hi ha dit?

—Per desgràcia, ho endevino. Continuï, però, Beauchamp, si us plau. Ja veu que estic tranquil i fort. Tanmateix suposo que ja ens devem acostar al final.

—El senyor de Morcerf mirava la dona amb una barreja de sorpresa i espant —va prosseguir Beauchamp—. Per a ell, les paraules que anaven a sortir d’aquella boca encisadora significaven la vida o la mort; per als altres, era una aventura tan estranya i que excitava tant la curiositat, que la salvació o l’enfonsament del senyor de Morcerf ja no era sinó un element secundari dels fets.

»El president va oferir amb un gest de la mà un seient a la jove, però ella va moure el cap per indicar que es quedaria dreta. Quant al comte, havia tornat a desplomar-se a la butaca i era evident que les cames es negaven a sostenir-lo.

»—Senyora —va dir el president—, ha escrit a la comissió per donar informació sobre l’afer de Janina, i ens ha avançat que havia estat testimoni ocular dels esdeveniments.

»—I vaig ser-ne, en efecte —va respondre la desconeguda amb una veu amarada d’una tristesa encisadora i amb la sonoritat característica de les veus orientals.

»—Tanmateix —digué el president—, permeti’m que li digui que aleshores vostè era molt jove.

»—Tenia quatre anys, però, com que els esdeveniments tenien per a mi una suprema importància, no n’he oblidat ni un detall, cap particularitat m’ha caigut de la memòria.

»—¿Quina importància tenien, doncs, per a vostè aquells esdeveniments, i qui és perquè aquella gran catàstrofe li produís una impressió tan profunda?

»—Es tractava de la vida o la mort del meu pare —va respondre la jove—; el meu nom és Haidea, filla d’Alí, paixà de Janina, i de Vasiliki, la seva dona estimada.

»El rubor, modest i orgullós alhora, que va envermellir les galtes de la jove, el foc de la seva mirada i la majestat de la revelació van produir un efecte indicible sobre l’assemblea.

»Pel que feia al comte, un llamp que li hagués obert un abisme als peus no l’hauria ensorrat tant.

»—Senyora —va respondre el president després d’inclinar-se respectuosament—, permeti’m una pregunta, que no és cap dubte i que serà l’última: ¿pot demostrar l’autenticitat del que diu?

»—Puc, senyor! —va dir Haidea, traient de sota el vel una bosseta de setí perfumat—. Vet aquí l’acta del meu naixement, redactada pel pare i signada pels seus principals oficials; vet aquí l’acta del meu bateig, donat que el pare va consentir que fos educada en la religió de la mare, acta en la qual el gran primat de Macedònia i d’Epir va posar el seu segell; vet aquí, en fi, i això és sens dubte el més important, l’acta de la venda de ma mare i meva al mercader armeni El Kobbir, feta per l’oficial franc, que, en el seu tracte infame amb la Porta Sublim[135], s’havia reservat com a part del botí la dona i la filla del seu benefactor, que es va vendre per la suma de mil bosses, és a dir uns quatre-cents mil francs.

»Una pal·lidesa verdosa va envair les galtes del comte de Morcerf i els ulls se li injectaren de sang quan va sentir les terribles imputacions, acollides per l’assemblea amb un silenci lúgubre.

»Haidea, sempre tranquil·la, però amb una calma més amenaçadora que la còlera de qualsevol altra persona, va allargar al president el document de venda redactat en àrab.

»Com que s’havia previst que algunes proves podrien estar en àrab, romaic o turc, havien convocat l’intèrpret de la Cambra. Van cridar-lo.

»Un dels pars, a qui la llengua àrab resultava familiar perquè l’havia après durant la sublim campanya d’Egipte, va seguir sobre el paper vitel·la la lectura que el traductor va fer-ne en veu alta.

»Jo, El Kobbir, mercader d’esclaus i proveïdor de l’harem de la Seva Altesa, reconec haver rebut del senyor comte de Montecristo, per enviar-la al sublim emperador, una maragda valorada en dues mil bosses, preu d’una esclava cristiana d’onze anys d’edat anomenada Haidea, filla reconeguda del difunt Alí Paixà, senyor de Janina, i de Vasiliki, la seva favorita, la qual m’havia estat venuda fa set anys, junt amb la seva mare, que va morir en arribar a Constantinoble, per un coronel franc al servei d’Alí Paixà, anomenat Fernand Mondego.

»L’esmentada venda m’havia estat feta per compte de la Seva Altesa, de l’ordre de la qual disposava, mitjançant la suma de mil bosses.

»A Constantinoble, amb l’autorització de la Seva Altesa, l’any 1247 de l’Hègira.

»Signat: EL KOBBIR.

»Perquè aquesta acta tingui plena validesa a tots els efectes, haurà de portar el segell imperial, que el venedor s’obliga a fer-hi posar”.



»Al costat de la signatura del mercader, es veia, en efecte, el segell del sublim emperador.

»Un silenci terrible va seguir la lectura i la vista del document. Al comte, ja només li quedava la mirada, i aquesta, clavada com a pesar d’ell sobre Haidea, semblava de foc i sang.

»—¿Podem interrogar el comte de Montecristo, senyora —va preguntar el president—, que, pel que jo sé, es troba a París amb vostè?

»—Senyor —va respondre Haidea—, el comte de Montecristo, el meu altre pare, és a Normandia fa tres dies.

»—Aleshores, senyora —digué el president—, ¿qui li ha aconsellat aquesta iniciativa, que la Cambra li agraeix, i que, d’altra banda, és d’allò més natural tenint en compte el seu naixement i les seves desgràcies?

»—Senyor —va respondre Haidea—, la iniciativa me l’han inspirat el meu respecte i el meu dolor. Malgrat que sóc cristiana, Déu em perdoni!, sempre he somiat venjar el meu il·lustre pare. Ara bé, d’ençà que vaig arribar a França i vaig saber que el traïdor vivia a París, he tingut els ulls i les orelles sempre ben oberts. Visc retirada a la mansió del meu noble protector, però ho faig perquè m’agraden l’ombra i el silenci, que em permeten viure en el recolliment i la reflexió. Però el senyor comte de Montecristo m’envolta d’atencions paternals i no em resulta estrany res del que constitueix la vida del món, del qual només accepto el rumor llunyà. De manera que llegeixo tots els diaris, m’envien tots els àlbums i rebo totes les melodies. I ha estat seguint, sense participar-hi, la vida dels altres com he sabut el que havia passat al matí a la Cambra dels Pars i el que havia de passar-hi al vespre… Llavors, he escrit.

»—¿És a dir —va preguntar el president—, que el comte de Montecristo no té res a veure amb aquesta iniciativa?

»—La ignora completament, senyor, i fins i tot em fa por que la desaprovi quan se n’assabenti. Tanmateix, avui és un dia feliç per a mi —va continuar la jove mentre dirigia una mirada ardent al cel—, perquè he trobat finalment l’ocasió de venjar el pare!

»Mentrestant, el comte no havia pronunciat ni una sola paraula. Els seus col·legues el miraven, i lamentaven sens dubte aquella reputació destrossada per l’alè perfumat d’una dona. La desgràcia, dibuixada amb traços sinistres, li apareixia a poc a poc a la cara.

»—Senyor de Morcerf —digué el president—, ¿reconeix la senyora com la filla d’Alí Paixà, senyor de Janina?

»—No —va respondre Morcerf, fent un esforç per aixecar-se—, això és una trama ordida pels meus enemics.

»Haidea, que tenia la vista clavada a la porta, com si esperés algú, va girar-se bruscament, i, en veure el comte dret, va proferir un crit terrible:

»—¿No em reconeixes, oi? Doncs, bé, jo, per sort, et reconec, a tu! Ets Fernand Mondego, l’oficial franc que instruïa les tropes del meu noble pare. Vas ser tu qui va lliurar els castells de Janina; vas ser tu qui, enviat pel meu pare a Constantinoble per tractar directament amb l’emperador sobre la vida o la mort del teu benefactor, vas portar un document fals on se li concedia la gràcia! Vas ser tu qui, amb el document, vas obtenir l’anell del paixà que havia d’aconseguir que Selim, el guardià del foc, t’obeís! Vas ser tu qui va apunyalar Selim! Vas ser tu qui ens va vendre, a la mare i a mi, al mercader El Kobbir! Assassí, assassí, assassí! Encara portes al front la sang del teu amo! Mireu-lo tots!

»Les paraules havien estat pronunciades en un to de veritat tan intens, que totes les mirades van dirigir-se al front del comte, i ell mateix va posar-s’hi la mà com si hagués sentit, encarà tèbia, la sang d’Alí Paixà.

»—¿Assegura, doncs, sense cap mena de dubte, que el senyor de Morcerf i l’oficial Fernand Mondego són la mateixa persona?

»—I tant! —va exclamar Haidea—. Oh, mare, recordo que vas dir-me: eres lliure, tenies un pare al qual estimaves, estaves destinada a ser gairebé una reina! Mira bé aquest home: és ell qui t’ha fet esclava, qui ha aixecat el cap del teu pare clavat en una pica, qui ens ha venut, qui ens ha lliurat! Mira-li bé la mà dreta, la que té una gran cicatriu. Si n’oblidessis la cara, el reconeixeries per aquesta mà en la qual van caure, d’una en una, les monedes d’or del mercader El Kobbir! I tant que el reconec! Oh, que ell mateix digui ara que no em reconeix!

»Cada paraula queia com un tallant sobre Morcerf i li suprimia una parcel·la d’energia. Quant va sentir les últimes frases, va amagar-se al pit, ràpidament i a pesar seu, la mà, mutilada per una ferida i va desplomar-se de nou al seient, enfonsat en una tètrica desesperació.

»L’escena havia agitat els esperits dels parlamentaris, com quan el potent vent del Nord arremolina les fulles caigudes dels arbres.

»—Senyor comte de Morcerf —digué el president—, no es deixi abatre, respongui: la justícia d’aquest tribunal és suprema i igual per a tothom com la de Déu, i no permetrà que els seus enemics l’esclafin sense donar-li els mitjans per combatre’ls. ¿Vol noves investigacions? ¿Vol que ordeni el viatge de dos membres de la Cambra a Janina? Parli!

»Morcerf no va respondre.

»Els membres de la comissió van mirar-se amb una mena de terror. Coneixien el caràcter enèrgic i violent del comte. Calia una prostració molt terrible per aniquilar la defensa d’aquell home; calia, en fi, pensar que, després del silenci, que s’assemblava al son, arribaria un desvetllament que s’assemblaria al llamp.

»—Bé! —va preguntar-li el president—. ¿Què decideix?

»—Res! —va respondre amb veu sorda mentre s’aixecava.

»—¿La filla d’Alí Paixà ha declarat, doncs, realment la veritat? —va dir el president—. ¿Ella és, realment, el terrible testimoni al qual, com sempre passa, l’acusat no s’atreveix a respondre: no? ¿Va fer realment vostè totes les coses de les quals l’acusa?

»El comte va llançar al seu voltant una mirada l’expressió desesperada de la qual hauria commogut un tigre, però no podia desarmar uns jutges; després va aixecar els ulls cap a la volta, d’on, tanmateix, va desviar-los a l’instant com si li hagués fet por que el sostre, obrint-se, no fes resplendir un segon tribunal anomenat cel, i un altre jutge anomenat Déu.

»Aleshores, amb un moviment brusc, va descordar-se els botons d’aquella roba que l’ofegava i va sortir de la sala com un tètric insensat. Durant un moment, les seves passes van ressonar lúgubrement sota la volta sonora; després, el soroll de les rodes del cotxe que se l’emportava al galop va fer vibrar el pòrtic de l’edifici florentí.

»—Senyors —va dir el president quan va restablir-se el silenci—, ¿el senyor comte de Morcerf és convicte de vilania, traïció i indignitat?

»—Sí —van respondre per unanimitat els membres de la comissió d’investigació.

»Haidea s’havia quedat fins a l’acabament de la sessió: va sentir la sentència sobre el comte sense que ni un tret de les seves fesomies expressés alegria o pietat.

»Aleshores va cobrir-se de nou la cara amb el vel, va saludar majestuosament els consellers i va sortir caminant com Virgili deia que ho feien les deesses».





LXXXVIII


La provocació

—Aleshores vaig aprofitar el silenci i la foscor de la sala per sortir sense que em veiessin —va continuar Beauchamp—. L’uixer que m’hi havia introduït m’esperava a la porta. Va conduir-me a través dels passadissos a una porteta que dóna al carrer Vaugirard. Vaig sortir amb l’ànima destrossada i embadalida alhora, i perdoni’m aquesta expressió, Albert. Destrossada pel que fa a vostè, embadalida per la noblesa de la jove perseguint la venjança paterna. Sí, Albert, l’hi juro: vingui d’on vingui la revelació, encara que sigui d’un enemic, aquest no és sinó un agent de la providència.

Albert, que s’agafava el cap amb les mans, va aixecar la cara, vermella de vergonya i coberta de llàgrimes, i va agafar Beauchamp pel braç.

—Amic —digué—, la meva vida s’ha acabat: en lloc d’atribuir, com fa vostè, el cop a la providència, només em queda buscar l’home que em persegueix amb el seu odi. Quan el trobi, o el mataré jo o em matarà ell. Compto amb la seva amistat, Beauchamp, per ajudar-me, sempre que el menyspreu no l’hagi mort en el seu cor.

—¿El menyspreu, amic meu? ¿En què l’afecta aquesta desgràcia? No! Gràcies a Déu, ja no vivim en els temps que un prejudici injust feia els fills responsables dels actes dels pares. Repassi la seva vida, Albert. És curta, certament, però mai l’aurora d’un dia clar ha estat més pura que l’orient de vostè! Cregui’m, Albert: és jove, ric, abandoni França. Tot s’oblida ràpidament en aquesta gran Babilònia d’existència agitada i gustos canviants. Tornarà d’aquí a tres o quatre anys, potser casat amb una princesa russa, i, si ningú ja no pensa en el que va passar ahir, encarà es preocuparà menys del que va passar fa setze anys.

—Gràcies, benvolgut Beauchamp, gràcies per l’excel·lent intenció que li dicta aquestes paraules, però això no pot ser. Ja li he dit quin és el meu desig, i ara, si cal, canviaré el mot desig pel de voluntat. Comprengui que l’afer m’afecta i que no puc veure les coses des del mateix punt de vista que vostè. El que li sembla que procedeix d’una font celestial, em fa l’efecte, a mi, que té un origen menys pur. Li confesso que crec que la providència no té res a veure amb això, i me n’alegro, perquè, en lloc de la invisible, la impalpable viatgera de les recompenses i els càstigs celestials, trobaré un ésser palpable i visible en qui venjar-me —oh, sí, l’hi juro!— de tot el que pateixo fa un mes. Ara, l’hi repeteixo, Beauchamp, vull tornar a la vida humana i material, i, si encara és amic meu com diu, ajudi’m a trobar la mà que ha assestat el cop.

—Bé, entesos! —digué Beauchamp—. Si vol que jo baixi de totes totes a la terra, ho faré; si vol de totes totes posar-se a la recerca d’un enemic, m’hi posaré amb vostè. I el trobaré, perquè el meu honor està gairebé tan interessat com el seu en aconseguir-ho.

—Endavant, doncs, Beauchamp, comencem ara mateix, sense retard, les investigacions. Cada minut és una eternitat per a mi. El denunciant encara no ha estat castigat; pot esperar, doncs, que no li passarà res. I, pel meu honor, si ho espera, s’equivoca.

—Aleshores, escolti’m, Morcerf…

—Ah, ja veig que sap alguna cosa, Beauchamp! Això em revifa.

—No dic que sigui la veritat, Albert, però es tracta, almenys, d’una llum enmig de la nit: si la seguim, potser ens portarà al que busquem.

—Parli, ja veu que la impaciència em consumeix.

—Bé, li contaré el que no vaig voler explicar-li quan vaig tornar de Janina.

—Parli.

—Vet aquí el que va passar, Albert. Vaig anar de la manera més natural del món a demanar informació al banquer més important de la ciutat: així que vaig dir la primera paraula sobre l’assumpte, abans, fins i tot, de pronunciar el nom del pare de vostè, l’home em digué:

»—Ah, ja endevino qui l’envia!

»—¿Com és això?

»—Perquè algú va preguntar-me sobre el mateix assumpte amb prou feines fa quinze dies.

»—¿Qui?

»—Un banquer de París, corresponsal meu.

»—¿Com es diu?

»—Danglars.

—Ell! —va exclamar Albert—. En efecte, és ben bé ell qui persegueix el meu pare fa molt de temps amb el seu odi gelós; ell, l’home suposadament popular, que no pot perdonar al comte de Morcerf que sigui par de França. Pensi en la ruptura del casament sense donar cap raó. Sí, és ben bé això.

—Informi-se’n, Albert, però no s’enfurismi abans d’hora; informi-se’n, li dic, i, si la cosa és certa…

—Oh, sí! Si la cosa és certa —va exclamar el jove—, em pagarà tot el que he patit.

—Vagi amb compte, Morcerf, es tracta d’un home ja vell.

—Tindré amb la seva edat la consideració que ell ha tingut amb l’honor de la meva família. Si volia fer mal al meu pare, ¿per què no s’hi encarava? Oh, no, li va fer por trobar-se un home al davant!

—Albert, no li faig cap retret, només vull calmar-lo. Actuï amb prudència.

—Oh, no pateixi! D’altra banda, vostè m’acompanyarà, Beauchamp, cal tractar les coses solemnes en presència de testimonis. Abans que s’acabi el dia, si el senyor Danglars és culpable, haurà deixat de viure o jo seré mort. Redéu, Beauchamp, vull que el meu honor tingui uns bons funerals.

—Bé, quan es prenen segons quines decisions, Albert, cal executar-les a l’instant. ¿Vol anar a casa del senyor Danglars? Anem-hi.

Van enviar a buscar un cabriolé de lloguer. Quan entraven a la mansió del banquer, van veure el faetó i el criat del senyor Cavalcanti a la porta.

—Ah, diable, això va bé! —va dir Albert amb veu lúgubre—. Si el senyor Danglars no es vol batre amb mi, li mataré el gendre. Un Cavalcanti ha de batre’s!

Van anunciar el jove al banquer, que, en sentir el nom d’Albert, sabent el que havia passat el dia abans, va prohibir que entrés. Però ja era massa tard. Morcerf havia seguit el lacai, va sentir l’ordre del banquer, va obrir la porta per força i, seguit de Beauchamp, va presentar-se al despatx de Danglars.

—¿Es que un ja no és amo de rebre a casa seva qui vol o qui no vol, senyor? Vostè em sembla estranyament desconsiderat.

—No, senyor —digué fredament Albert—, hi ha circumstàncies, i vostè es troba en una d’elles, en les quals cal ser a casa, si més no per a certes persones, tret que siguis un covard, un refugi que li ofereixo.

—¿Aleshores, què vol, senyor?

—Vull —digué Morcerf, acostant-se al banquer i com si no prestés atenció a Cavalcanti, recolzat a la xemeneia—, vull proposar-li una cita en un lloc apartat, on ningú no el molesti durant deu minuts. No demano res més. De les dues persones que s’hi trobaran, una es quedarà sota les fulles.

Danglars va empal·lidir, Cavalcanti va fer un moviment. Albert va girar-se cap al jove.

—Oh, Déu meu, vingui si vol, senyor comte! —li digué—. Té dret a ser-hi, és gairebé de la família, i jo concedeixo aquesta mena de cites a tothom que vulgui acceptar-les.

Cavalcanti va mirar amb estupefacció Danglars, que, fent un esforç, va aixecar-se i va interposar-se entre els joves. L’atac d’Albert a Andrea acabava de situar-lo en un altre terreny. Esperava que la visita d’Albert no tingués la causa que havia suposat de primer moment.

—Ah! ¿És això? —digué a Morcerf—. Si ha vingut a provocar el senyor perquè jo l’he preferit a vostè, l’aviso que convertiré l’assumpte en un afer del procurador del rei.

—S’equivoca, senyor —va respondre Albert amb un tètric somriure—, no parlo gens ni mica de matrimoni, i només m’adreço al senyor Cavalcanti perquè m’ha semblat que tenia la intenció d’intervenir en la nostra discussió. A més, d’altra banda, té raó, avui busco el cos a tothom. Estigui, però, tranquil, senyor Danglars: té la prioritat.

—Senyor —va respondre el banquer, pàl·lid de còlera i de por—, l’aviso que, quan tinc la desgràcia de topar amb un gos rabiós, el mato, i, en lloc de considerar-me culpable, penso que he fet un servei a la societat. Si està rabiós i intenta mossegar-me, l’aviso: el mataré sense pietat. ¿És culpa meva que el seu pare hagi estat deshonrat?

—Sí, miserable! És culpa teva!

Danglars va recular un pas.

—¿Culpa meva? ¿Que s’ha tornat boig? ¿Sé història grega, jo? ¿He viatjat per aquells països? ¿Sóc jo qui va aconsellar el seu pare vendre els castells de Janina? ¿Trair…?

—Silenci! —va dir Albert amb veu sorda—. No, no ha estat vostè el causant directe d’aquesta revelació i d’aquesta desgràcia, però els ha provocat hipòcritament!

—Jo?

—Sí, vostè! ¿D’on procedeix la revelació?

—Em sembla que el diari ho diu, de Janina, redéu!

—¿Qui va escriure a Janina?

—¿A Janina?

—Sí. ¿Qui hi va escriure per demanar informació sobre el meu pare?

—Penso que tothom pot escriure a Janina.

—Tanmateix, només va fer-ho una persona.

—¿Només una?

—Sí, i va ser vostè.

—Vaig fer-ho, sens dubte. Em sembla que, quan cases una filla amb un jove, pots demanar informació sobre la família d’aquest. No solament és un dret sinó també un deure.

—Va fer-ho sabent perfectament la resposta que rebria.

—¿Jo? Li juro —va exclamar Danglars amb una confiança i una seguretat que potser procedien menys de la por que de l’interès que, en el fons, sentia pel desgraciat jove—, li juro que mai no m’hauria passat pel cap escriure a Janina. No coneixia la catàstrofe d’Alí Paixà!

—¿Aleshores algú el va empènyer a fer-ho?

—Certament.

—¿El van empènyer?

—Sí.

—¿Qui? Acabi… digui-ho…

—Caram, és d’allò més senzill. Jo parlava del passat del seu pare, deia que l’origen de la seva fortuna sempre havia estat obscur. La persona amb qui parlava va preguntar-me on havia fet fortuna el comte de Morcerf. Li vaig respondre: a Grècia. Aleshores va dir-me: Doncs, bé, escrigui a Janina.

—¿I qui va donar-li el consell?

—Doncs, el comte de Montecristo, el seu amic!

—¿El comte de Montecristo va dir-li que escrigués a Janina?

—Sí, i vaig fer-ho. ¿Vol veure la meva correspondència? L’hi ensenyaré.

Albert i Beauchamp van mirar-se.

—Senyor —va dir aleshores el periodista, que encara no havia parlat—, em sembla que acusa el comte, que es troba absent de París en aquest moment i no pot defensar-se.

—No acuso ningú, senyor —va replicar Danglars—, dic i repetiré davant del comte de Montecristo el que acabo de dir davant vostès.

—¿El comte sap la resposta que vostè va rebre?

—L’hi vaig ensenyar.

—¿El comte sabia que el nom del meu pare era Fernand, i el cognom Mondego?

—Sí, jo l’hi havia dit feia molt temps. A més, solament vaig fer el que qualsevol altre hauria fet en lloc meu, fins i tot potser menys. Quan, l’endemà, empès pel senyor de Montecristo, el pare de vostè va venir a demanar-me oficialment la filla, vaig refusar sense embuts, com cal fer-ho quan es vol trencar, és veritat, però sense explicacions, sense escàndol. En efecte, ¿per què hauria d’haver provocat un escàndol, jo? ¿Què n’he de fer, de l’honor o el deshonor del senyor de Morcerf? Això no feia ni pujar ni baixar la renda.

Albert va ruboritzar-se. Ja no quedava cap dubte, Danglars es defensava amb la baixesa, però també amb la seguretat d’un home que diu, si no tota la veritat, almenys una part, no pas per honestedat, és cert, sinó per terror. D’altra banda, ¿què buscava Morcerf? No pas el grau de culpabilitat de Danglars o de Montecristo sinó algú que respongués de l’ofensa lleu o greu, algú disposat a batre’s, i era evident que Danglars no ho faria.

A més, coses oblidades o desapercebudes es feien visibles als ulls de Morcerf o presents en la seva memòria. Montecristo ho sabia tot, ja que havia comprat la filla d’Alí Paixà, i, sabent-ho tot, havia aconsellat a Danglars que escrivís a Janina. Coneguda la resposta, havia accedit al desig manifestat per Albert de conèixer Haidea; davant la jove, havia deixat que la conversa derivés cap a la mort d’Alí i no s’havia oposat al relat d’Haidea (després de donar a la jove, en les poques paraules en romaic que havia pronunciat, instruccions perquè Morcerf no reconegués el seu pare). D’altra banda, ¿no li havia pregat, a ell, que no pronunciés el nom del pare davant d’Haidea? Finalment, s’havia emportat Albert a Normandia quan sabia que anava a esclatar el gran escàndol. No hi havia cap mena de dubte; allò estava calculat i era evident que Montecristo feia conxorxa amb els enemics del pare.

Albert va emportar-se Beauchamp a un racó i va explicar-li el que pensava.

—Té raó —va dir-li aquest—. El senyor Danglars no ha participat més que en la part brutal i material del que ha passat. És a Montecristo que vostè ha de demanar explicacions.

Albert va girar-se.

—Senyor —digué a Danglars—, suposo que comprèn que no m’acomiado definitivament; he de saber si les seves inculpacions són justes i vaig a assegurar-me’n a casa del comte de Montecristo.

I, després de saludar el banquer, va anar-se’n amb Beauchamp sense ocupar-se gens ni mica de Cavalcanti.

Danglars va acompanyar-los a la porta i, allí, va reiterar a Albert que no tenia cap motiu d’odi personal contra el senyor comte de Morcerf.





LXXXIX


L’insult

Beauchamp va aturar Morcerf quan van sortir de la casa del banquer.

—Escolti, fa un moment li he dit que havia de demanar una explicació a Montecristo, ¿no?

—Sí, i ara anem a casa seva.

—Un instant, Morcerf, abans d’anar-hi, reflexioni.

—¿Sobre què?

—Sobre la gravetat del pas.

—¿És més greu que anar a casa del senyor Danglars?

—Sí. Danglars és un home de negocis i, com vostè sap, aquesta mena de gent saben massa el capital que arrisquen per batre’s fàcilment. L’altre, al contrari, és un gentilhome, si més no en aparença: ¿no li fa por trobar un valent sota el gentilhome?

—Només em fa por una cosa, trobar un home que no vulgui batre’s.

—Oh, pot estar tranquil! —va respondre Beauchamp—. Aquest ho farà. Fins i tot temo una cosa, que no ho faci massa bé. Pari compte!

—Amic —digué Morcerf amb un gran somriure—, és el que demano. El millor que pot passar-me és que em matin pel meu pare. Això ens salvarà tots.

—La seva mare es morirà!

—Pobra mare! —va dir Albert, passant-se la mà pels ulls—. Ho sé perfectament, però val més que mori per això que no de vergonya.

—¿Està ben decidit, Albert?

—Sí.

—Endavant, doncs! ¿Creu, però, que el trobarem?

—Havia de tornar unes hores després de mi, segurament deu ser a casa.

Van pujar al vehicle i van fer-se portar al número 30 de l’avinguda dels Champs-Élysées.

Beauchamp volia entrar sol, però Albert va fer-li observar que l’afer se’n sortia de les regles ordinàries, cosa que li permetia apartar-se de l’etiqueta del duel.

El jove actuava per una causa tan sagrada, que l’únic que Beauchamp podia fer era prestar-se a tot el que l’altre volia; va cedir, doncs, i es va acontentar seguint-lo.

Albert va arribar amb quatre gambades de la caseta del porter a l’escalinata. El va rebre Baptistin.

En efecte, el comte acabava d’arribar, però era al bany i havia prohibit deixar entrar ningú.

—¿I després del bany?

—El senyor soparà.

—¿I després de sopar?

—El senyor dormirà una hora.

—¿I després?

—Després anirà a l’Òpera.

—¿N’està segur?

—Absolutament segur; el senyor ha demanat els cavalls per a les vuit en punt.

—Molt bé, és tot el que volia saber —va dir Albert, i va afegir, adreçant-se a Beauchamp—: Si ha de fer alguna cosa, faci-la ara; si tenia alguna cita al vespre, ajorni-la fins demà. Comprengui que compto amb vostè per anar a l’Òpera. Si pot, porti’m Château-Renaud.

Beauchamp va aprofitar el permís i va deixar Albert després de prometre-li que passaria a buscar-lo a tres quarts de vuit.

Quan va tornar a casa, Albert va fer avisar Franz, Debray i Morrel que volia veure’ls al vespre a l’Òpera.

Després va anar a visitar la mare, que, d’ençà dels esdeveniments del dia abans, no volia rebre ningú i no sortia de les seves habitacions. Va trobar-la al llit, destrossada pel dolor d’aquella humiliació pública.

Veure Albert va produir en Mercedes l’efecte que es podia esperar: va estrènyer la mà del fill i va esclafir de plorar. Tanmateix, les llàgrimes van calmar-la.

Albert va quedar-se dret i mut al seu costat durant un moment. La pal·lidesa de la cara i l’arrufada de les celles permetien veure que la decisió de venjar-se es suavitzava cada cop més en el seu cor.

—¿Sap si el senyor de Morcerf té algun enemic, mare?

Mercedes va estremir-se. S’havia adonat que el jove no havia dit: el meu pare.

—Fill —va respondre—, les persones amb una posició com la del comte tenen molts enemics que no coneixen. D’altra banda, els coneguts no són els més perillosos.

—Sí, ja ho sé, per això recorro a la seva perspicàcia. A una dona tan superior no se li escapa res!

—¿Per què em diu això?

—Perquè va observar, per exemple, que, la nit del ball que vam donar, el senyor comte de Montecristo no va voler prendre res a casa nostra.

Mercedes, tremolant a causa de la febre, va incorporar-se sobre un braç.

—¿El senyor de Montecristo? —va exclamar—. ¿Quina relació té la pregunta que em fa amb això?

—Vostè sap, mare, que el comte de Montecristo és gairebé un home d’Orient i que els orientals, per conservar la llibertat de venjar-se, no mengen ni beuen mai a casa dels seus enemics.

—¿Enemic nostre, el comte de Montecristo, diu, Albert? —va exclamar Mercedes, posant-se més blanca que el llençol que la cobria—. ¿Qui l’hi ha dit? ¿Per què? No digui bogeries, Albert. El senyor de Montecristo només ha tingut atencions amb nosaltres, Va salvar-li la vida, Albert, vostè mateix ens el va presentar. Oh, l’hi prego, fill meu: si li ha passat pel cap aquesta idea, allunyi-la! Si he de fer-li una recomanació, diré més, un prec, mantingui bones relacions amb ell.

—Mare —va replicar el jove amb una mirada lúgubre—, vostè té un motiu per dir-me que tracti amb mirament aquest home.

—¿Jo? —va exclamar Mercedes, ruboritzant-se tan ràpidament com havia empal·lidit i posant-se de nou encara més pàl·lida que abans.

—Sí, sens dubte. I el motiu és que aquest home pot fer-nos mal, ¿oi?

Mercedes va estremir-se i, clavant en el fill una mirada escrutadora, digué:

—Em parla d’una manera estranya, Albert, i em sembla que té unes prevencions singulars. ¿Què li ha fet el comte? Fa tres dies, era amb ell a Normandia; fa tres dies, jo el considerava, i vostè també, el seu millor amic.

Un somriure irònic va aflorar als llavis d’Albert. Mercedes ho va veure, i, amb el doble instint de mare i de dona, va endevinar-ho tot. Prudent i forta, però, va amagar el trasbals i les esgarrifances.

Albert no va dir res. Al cap d’un instant, la comtessa va reprendre la conversa.

—Ha vingut a preguntar-me com em trobava —digué—; li respondré francament, amic meu: no gaire bé. Hauria d’instal·lar-se aquí, Albert, em faria companyia. Necessito no sentir-me sola.

—Mare, em tindria a les seves ordres, i sap que amb molt de gust, si un afer important i urgent no m’obligués a abandonar-la tota la vetllada.

—Ah, molt bé! —va respondre Mercedes amb un sospir—. Vagi, Albert, no vull convertir-lo en un esclau de la pietat filial.

Albert va fer veure que no ho sentia i va sortir.

Amb prou feines el jove va tancar la porta, Mercedes va fer cridar un criat de confiança i va ordenar-li que seguís el fill durant la vetllada i que tornés a informar-la immediatament.

Després va cridar la cambrera i, malgrat que se sentia molt feble, va fer-se vestir per estar preparada pel que pogués passar.

La missió del lacai no era gaire difícil d’executar. Albert va tornar al seu apartament i va vestir-se amb una mena de refinament sever. Beauchamp va arribar a tres quarts i cinc de vuit: havia vist Château-Renaud, el qual li havia promès que es trobaria a la platea abans que aixequessin el teló.

Van pujar al cupè d’Albert. Aquest, com que no tenia cap raó per amagar on anava, digué en veu alta:

—A l’Òpera.

En la seva impaciència, va arribar abans que comencés la funció.

Château-Renaud era a la seva butaca: com que Beauchamp l’havia posat al corrent de tot, Albert no va haver de donar-li cap explicació. La conducta d’aquell fill que intentava venjar el pare era tan simple, que Château-Renaud no va provar de dissuadir-lo i va limitar-se a assegurar-li que continuava a la seva disposició.

Debray encara no havia arribat, però Albert sabia que es perdia rarament una funció de l’Òpera. Albert va deambular pel teatre fins que van aixecar el teló. Esperava trobar Montecristo al passadís o a l’escala. Va sonar la campaneta perquè els assistents ocupessin els seus llocs. Albert va anar a seure a la platea, entre Château-Renaud i Beauchamp.

No deixava d’ull, però, aquella llotja entre columnes, que, al llarg del primer acte, semblava obstinar-se a continuar tancada.

Finalment, quan Albert consultava el seu rellotge per enèsima vegada, la porta de la llotja va obrir-se al començament del segon acte, i Montecristo, vestit de negre, va entrar i va recolzar-se a la barana per observar la sala. Morrel el seguia, buscant amb els ulls la germana i el cunyat; els va veure en una llotja de la segona fila i els va fer un senyal.

Mentre feia la mirada circular a la sala, el comte va veure una cara pàl·lida i uns ulls espurnejants, que semblaven atreure àvidament els seus. Va reconèixer perfectament Albert, però l’expressió que va captar en aquell rostre trasbalsat va aconsellar-li sens dubte fingir que no l’havia vist. Sense fer, doncs, ni un moviment que delatés el seu pensament, va seure, va treure el binocle de l’estoig i va dirigir-lo a una altra banda.

Tot fingint, però, que no el veia, el comte no va perdre Albert de vista, i, quan el teló va caure al final del segon acte, la seva mirada infal·lible i segura va seguir el jove mentre sortia de la platea acompanyat pels dos amics.

Després, el cap del xicot va reaparèixer en una primera llotja, en front de la seva. El comte va adonar-se que la tempesta s’acostava, i, quan va sentir girar la clau al pany de la llotja, malgrat que parlava aleshores amb Morrel i tenia una expressió d’allò més riallera, ja sabia a què atenir-se i estava preparat per a tot.

La porta va obrir-se.

Només llavors, Montecristo va girar-se i va veure Albert, lívid i tremolós; darrere seu, hi havia Beauchamp i Château-Renaud.

—Mira! —va exclamar amb la bondadosa cortesia que habitualment distingia les seves salutacions dels compliments banals de la gent—. Vet aquí el meu genet, que va arribar al final del viatge. Bona nit, senyor de Morcerf.

I la cara d’aquell home, que es dominava d’una manera tan singular, expressava la més perfecta cordialitat.

Solament aleshores, Morrel va recordar la carta que havia rebut del vescomte en la qual li pregava, sense més explicacions, que anés a trobar-lo a l’Òpera, i va comprendre que anava a passar alguna cosa terrible.

—No venim aquí per intercanviar compliments hipòcrites o falses demostracions d’amistat —va dir Morcerf—; sinó a demanar-li una explicació, senyor comte.

El jove parlava entre dents i la veu tremolosa li sortia amb penes i treballs de la boca.

—¿Una explicació aquí, a l’Òpera? —va preguntar el comte amb el to calmós i la mirada penetrant que identifiquen l’home eternament segur d’ell mateix—. Encara que no estic gaire familiaritzat amb els costums parisencs, no m’hauria imaginat, senyor, que les explicacions es demanessin aquí.

—Tanmateix, quan les persones s’amaguen —va respondre Albert—, sota el pretext que són al bany, a taula o al llit, i no pots arribar fins a elles, t’hi has de dirigir allí on les trobes.

—No és difícil trobar-me —digué Montecristo—, perquè, ahir mateix, si ho recordo bé, vostè era a casa meva.

—Ahir, senyor —va respondre Albert, que començava a atabalar-se—, jo era a casa seva perquè ignorava qui era vostè.

Mentre pronunciava aquestes paraules, Albert havia aixecat la veu a fi que les persones que ocupaven les llotges veïnes i les que travessaven el passadís el sentissin.

En efecte, la gent de les llotges va girar-se, i la del passadís va aturar-se darrere Beauchamp i Château-Renaud en adonar-se de l’altercat.

—¿Què li passa, senyor? —va preguntar Montecristo sense la més mínima emoció aparent—. Sembla haver perdut el seny.

—Mentre entengui les seves perfídies, senyor, i aconsegueixi fer-li comprendre que vull venjar-me, en tindré prou, de seny —va replicar Albert, furiós.

—No l’entenc gens ni mica, senyor —digué Montecristo—, i, encara que l’entengués, trobaria que parla massa fort. Aquí, sóc a casa meva i només jo tinc dret a aixecar la veu per sobre dels altres. Surti, senyor!

I Montecristo va ensenyar la porta a Albert amb un admirable gest de comandament.

—Ah, el faré sortir de casa seva! —va exclamar Albert, arrugant amb mans convulses un guant, que el comte no deixava d’ull.

—Entesos, entesos —va dir flegmàticament Montecristo—. Em busca el cos, senyor, ja ho veig. Li donaré, però, un consell, vescomte, i escolti’l bé: és un mal costum armar un escàndol quan provoques algú. L’escàndol no prova pas a tothom, senyor de Morcerf.

En sentir el nom, un rumor de sorpresa va estremir la gent que escoltava l’escena. Des del dia abans, el nom de Morcerf corria de boca en boca.

Albert va comprendre l’al·lusió millor que ningú i el primer de tots, i va fer un gest, per llançar el guant a la cara del comte, però Morrel va agafar-lo pel puny mentre Beauchamp i Château-Renaud, tement que l’escena no superés els límits d’una provocació, l’agafaven per darrere.

Tanmateix, Montecristo, sense aixecar-se, inclinant la cadira, va limitar-se a allargar la mà per agafar dels dits crispats del jove el guant humit i arrugat.

—Senyor —digué en un to terrible—, dono el seu guant per llançat i l’hi tornaré envoltant una bala. Ara, surti de casa meva o cridaré els criats i faré que el llencin a la porta.

Trasbalsat, esparverat, amb els ulls injectats de sang, Albert va recular dues passes.

Morrel va aprofitar-ho per tancar la porta.

Montecristo va agafar de nou el binocle i va posar-se a observar la gent com si no hagués passat res d’extraordinari.

Aquell home tenia un cor de bronze i la cara de marbre.

—¿Què li ha fet? —va xiuxiuejar-li Morrel a l’orella.

—¿Jo? Res, almenys personalment —va respondre Montecristo.

—Però aquesta estranya escena deu tenir una causa, ¿no?

—L’aventura del comte de Morcerf exaspera aquest desgraciat jove.

—¿Hi te res a veure, vostè?

—Haidea va informar la Cambra de la traïció del seu pare.

—En efecte —digué Morrel—, m’han explicat que l’esclava grega que jo havia vist amb vostè en aquesta mateixa llotja era la filla d’Alí Paixà, però no m’ho he volgut creure.

—És, però, la veritat.

—Oh, Déu meu! —va exclamar Morrel—. Ara ja ho entenc tot: l’escena era premeditada.

—¿Què vol dir?

—Que Albert m’ha escrit perquè em trobés aquesta nit a l’Òpera: és clar, era per fer-me testimoni de l’insult que meditava.

—És probable —va respondre Montecristo amb la seva tranquil·litat impertorbable.

—¿Què pensa fer-ne, d’ell?

—¿De qui?

—D’Albert.

—¿D’Albert? —digué Montecristo en el mateix to—. ¿Què en faré, Maximilien? Tan cert com que vostè és aquí i que jo li dono la mà, el mataré demà abans de les deu del matí. Vet aquí el que en faré.

Morrel, al seu torn, va agafar la mà del comte entre les seves i va estremir-se en notar-la freda i tranquil·la.

—Ah, comte, el seu pare l’estima tant!

—No em digui aquestes coses! —va exclamar Montecristo en la primera reacció de còlera que semblava experimentar—. Jo el faria patir!

Morrel, estupefacte, va deixar caure la mà de Montecristo.

—Comte, comte!

—Benvolgut Maximilien —el va interrompre Montecristo—, escolti de quina manera adorable Duprez[136] canta la Ô Mathilde! Idole de mon âme. Jo vaig ser el primer que va descobrir Duprez a Nàpols i el primer que vaig aplaudir-lo. Bravo, bravo!

Morrel va comprendre que no hi havia res més a dir, i va esperar.

El teló, aixecat al final de l’escena d’Albert, va caure gairebé de seguida. Van trucar a la porta.

—Entri —va dir Montecristo sense que la veu demostrés cap emoció.

Beauchamp va aparèixer.

—Bona nit, senyor Beauchamp —digué Montecristo, com si el veiés per primera vegada aquella nit—. Segui.

El periodista va saludar, va entrar i va seure.

—Senyor —va dir a Montecristo—, com ha pogut veure, jo acompanyava fa una estona el senyor de Morcerf.

—Cosa que significa —va replicar Montecristo, rient—, que venien probablement de sopar plegats. Estic content de veure, senyor Beauchamp, que és més sobri que ell.

—Senyor —digué Beauchamp—, Albert ha comès l’error, ho reconec, d’exaltar-se, i vinc pel meu propi compte a presentar-li excuses. I ara que les he presentat, vull dir les meves, que quedi clar, vinc a dir-li que el considero una persona massa elegant per refusar-me una explicació sobre la seva relació amb la gent de Janina; després afegiré unes paraules sobre la jove grega.

Montecristo va fer un petit gest amb els llavis i els ulls per demanar silenci.

—Vet aquí les meves esperances destruïdes! —va afegir, rient.

—¿Què vol dir?

—Sens dubte, vostè s’afanya a fer-me primer una reputació d’excentricitat: segons vostè, sóc un Lara, un Manfred, un lord Ruthwen; després, un cop passat el moment de veure’m com un excèntric, fa malbé aquesta imatge i prova de convertir-me en una persona banal: sóc comú, vulgar, i, en fi, em demana explicacions. Au, senyor Duchamp, això fa riure!

—Tanmateix —va replicar Beauchamp amb altivesa—, hi ha moments en els quals la probitat mana…

—Senyor Beauchamp —el va interrompre aquell home estrany—, al comte de Montecristo només el mana el comte de Montecristo. Així, doncs, no en parlem més, si us plau. Faig el que vull, senyor Beauchamp, i, cregui’m, sempre molt ben fet.

—Senyor —va respondre el jove—, a la gent honesta, no se li paga amb aquesta moneda; l’honor necessita garanties.

—Senyor, sóc una garantia vivent —va replicar Montecristo, impassible, però amb els ulls espurnejant de manera amenaçadora—. A tots dos ens circula per les venes sang que tenim ganes de vessar, aquesta és la nostra garantia mútua. Transmeti la resposta al vescomte i digui-li que demà, abans de les deu, hauré vist el color de la seva.

—No em queda, doncs, sinó fixar les condicions del duel —digué Beauchamp.

—Això m’és completament indiferent, senyor —va respondre el comte de Montecristo—. Era, doncs, inútil venir a distreure’m de l’espectacle per tant poca cosa. A França, la gent es bat amb espasa o pistola; a les colònies, fan servir la carrabina; a Aràbia, tenen el punyal. Digui al seu client que, encara que sóc l’insultat, per ser excèntric fins al final, li deixo escollir les armes i que acceptaré sense discutir tot el que ell proposi. Tot, ¿m’entén bé?, tot, sense descomptar l’elecció per sorteig, cosa que sempre trobo estúpida. Em resulta indiferent: estic segur de guanyar.

—Segur de guanyar! —va repetir Beauchamp, mirant el comte amb estupefacció.

—És clar! —digué Montecristo, arronsant lleugerament les espatlles—. Si no fos així, no em batria amb el senyor de Morcerf. Cal que el mati, i el mataré. L’únic que ha de fer és enviar-me aquesta nit una nota a casa, indicant-me l’arma i l’hora; no m’agrada fer-me esperar.

—A pistola, a les vuit del matí, al bosc de Vincennes —va dir Beauchamp, desconcertat, incapaç d’esbrinar si es trobava davant d’un fanfarró petulant o d’un ésser sobrenatural.

—Molt bé, senyor —digué Montecristo—. Ara que ja ens hem entès, li prego que em deixi veure l’espectacle, i digui al seu amic Albert que no torni aquest vespre: quedaria molt malament amb les seves brutalitats de mal gust. Que se’n vagi a casa i que dormi.

Beauchamp se’n va anar tot sorprès.

—Ara —va dir Montecristo, adreçant-se a Morrel—, compto amb vostè, ¿no?

—És clar, comte, estic a la seva disposició. Tanmateix…

—¿Què?

—Seria important que jo conegués la veritable causa…

—¿És a dir que refusa?

—De cap manera.

—¿La veritable causa? Miri, Morrel —digué Montecristo—, aquest jove va a cegues, ni ell mateix no la sap. La veritable causa només la coneixem Déu i jo. Però li dono la meva paraula d’honor, Morrel, que Déu, que la coneix, serà al nostre costat.

—Amb això, en tinc prou, comte. ¿Qui és el segon padrí?

—No conec ningú a París a qui vulgui fer aquest honor, tret de vostè, Morrel, i del seu cunyat Emmanuel. ¿Creu que Emmanuel voldrà fer-me aquest favor?

—Li responc d’ell com de mi mateix, comte.

—Bé, és tot el que necessito. Demà, a les set del matí a casa meva, ¿entesos?

—Hi serem.

—Silenci! Ja s’aixeca el teló, escoltem. Tinc el costum de no perdre’m ni una nota d’aquesta òpera. La música de Guillaume Tell és tan adorable!





XC


La nit

Seguint el seu costum, el senyor comte de Montecristo va esperar que Duprez acabés de cantar el seu famós Suivez-moi!, i aleshores va aixecar-se i se’n va anar.

A la porta, Morrel va acomiadar-se tot renovant la promesa de ser a casa del comte a les set en punt del matí.

Després, Montecristo, que continuava tranquil i somrient, va pujar al seu cupè.

Cinc minuts més tard, arribava a casa.

Tanmateix, hauria calgut no conèixer-lo per deixar-se enganyar per l’expressió amb què digué a Alí mentre entrava:

—Alí, les meves pistoles amb culata de nacre!

El nubià va portar-li l’estoig, i el comte va posar-se a examinar les armes amb una sol·licitud ben natural en un home que ha de confiar la vida a una mica de ferro i de plom.

Eren unes pistoles especials que Montecristo s’havia fet fer per tirar al blanc dins de casa. Amb una petita càpsula, n’hi havia prou per projectar la bala, i, des de l’habitació del costat, ningú no hauria pogut sospitar que el comte s’entrenava.

Acabava d’empunyar l’arma i apuntava a una petita planxa de ferro que li servia de diana, quan es va obrir la porta del despatx i Baptistin va entrar.

La porta s’havia quedat oberta i, abans que el criat digués res, Montecristo va veure, en la penombra de l’habitació del costat, una dona amb la cara coberta amb un vel la qual havia seguit Baptistin.

Ella havia vist el comte amb la pistola a la mà i dues espases sobre una taula, i va entrar ràpidament.

Baptistin consultava l’amo amb els ulls.

El comte va fer un gest, Baptistin va sortir i va tancar la porta.

—¿Qui és, senyora? —va preguntar el comte a la dona del vel.

La desconeguda va mirar al seu voltant per assegurar-se que es trobaven sols, va inclinar-se com si volgués agenollar-se i va ajuntar les mans en un gest de desesperació.

—Edmond —digué—, no mati el meu fill!

El comte va recular una passa, va amollar un crit feble i va deixar caure l’arma que empunyava.

—¿Quin nom acaba de pronunciar, senyora de Morcerf?

—El seu! —va exclamar ella, aixecant-se el vel—. El seu, que potser sóc l’única persona que no l’ha oblidat. Edmond, qui el ve a veure no és la senyora de Morcerf sinó Mercedes.

—Mercedes és morta, senyora —va respondre Montecristo—, i no conec ningú més amb aquest nom.

—Mercedes viu, senyor, i Mercedes se’n recorda, perquè només ella el va reconèixer quan el va veure. Fins i tot, sense veure’l, l’hauria reconegut per la veu, Edmond, només per l’accent de la veu. I, d’ençà d’aleshores, ella el vigila, el tem, i no li ha calgut buscar la mà de la qual sortia el cop contra el senyor de Morcerf.

—Deu voler dir Fernand, senyora —va replicar Montecristo amb amarga ironia—. Si hem de recordar els nostres noms, recordem-los tots.

Montecristo havia pronunciat el nom amb un odi tan profund, que Mercedes va sentir que un estremiment li recorria el cos.

—Com pot veure, Edmond, no m’he equivocat —digué Mercedes—, i tinc motius per dir-li: no mati el meu fill!

—¿I qui li ha dit, senyora, que jo tenia alguna cosa contra el seu fill?

—Ningú, Déu meu, però una mare intueix aquestes coses. Ho he endevinat, l’he seguit aquesta nit a l’Òpera, i, amagada en una llotja, ho he vist tot.

—Aleshores, senyora, si ho ha vist, també deu haver observat que el fill de Fernand m’ha insultat públicament, ¿no? —digué Montecristo amb una calma terrible.

—Oh, per pietat!

—Deu haver vist que, si un dels meus amics, el senyor Morrel, no li hagués agafat el braç —va continuar el comte—, m’hauria llançat el guant ala cara.

—Escolti’m. El meu fill també ho ha endevinat tot, li atribueix les desgràcies que afecten el seu pare.

—Confon les coses, senyora —digué Montecristo—, no són desgràcies sinó un càstig. No sóc jo qui colpeja el senyor Morcerf, el castiga la providència.

—¿I per què substitueix la providència, vostè? —va preguntar Mercedes—. ¿Per què recorda quan ella oblida? ¿Què n’ha de fer, Edmond, de Janina i del seu visir? ¿Quin mal li va fer Fernand Mondego traint Alí Paixà?

—Sí, senyora, això només es tracta d’un afer entre el capità franc i la filla de Vasiliki. No n’he de fer res, jo, té raó, i, si vaig jurar venjar-me, no és ni del capità franc ni del comte de Morcerf, sinó del pescador Fernand, marit de la catalana Mercedes.

—Ah, senyor! —va exclamar la comtessa—. Quina terrible venjança per una falta que la fatalitat em va fer cometre! Perquè la culpable sóc jo, Edmond, i, si ha de venjar-se d’algú, és de mi, que no vaig tenir la força de suportar la seva absència i la meva solitud.

—Però —va exclamar Montecristo—, ¿per què no hi era, jo? ¿Per què estava sola, vostè?

—Perquè van arrestar-lo, Edmond, perquè estava presoner.

—¿I per què van arrestar-me? ¿Per què estava presoner?

—Ho ignoro.

—Sí, ho ignora. Almenys això espero, senyora. Doncs, bé, l’hi diré jo. Van arrestar-me i em tenien presoner perquè, sota l’emparrat de la Réserve, el dia abans del nostre casament, un home que es deia Danglars va escriure aquesta carta que el pescador Fernand va encarregar-se de llançar personalment a la bústia.

I Montecristo va acostar-se a un secreter, va obrir-ne un calaix, d’on va treure un paper ja descolorit, la tinta amb la qual estava escrit havia agafat color de rovell, i va posar-lo sota els ulls de Mercedes.

Era la carta de Danglars al procurador del rei, que, el dia que havia pagat dos-cents mil francs al senyor de Boville, el comte de Montecristo, disfressat de delegat de la casa Thomson et French, havia sostret del dossier d’Edmond Dantès.

Mercedes va llegir amb espant:

Un amic de la corona i de la religió avisa el senyor procurador del rei que l’anomenat Edmond Dantès, segon del vaixell Pharaon, arribat aquest matí d’Esmirna, després de fer escala a Nàpols i a Portoferraio, va estar encarregat per Murat de portar una carta a l’usurpador, i que aquest va donar-n’hi una altra per al comitè bonapartista de París.

Arrestant-lo, s’obtindrà la prova del seu crim, perquè l’esmentada carta li serà trobada a sobre, a casa del seu pare o a la seva cabina a bord del Pharaon.



—Oh, Déu meu! —va fer Mercedes, passant-se la mà pel front xop de suor—. I aquesta carta…

—Vaig comprar-la per dos-cents mil francs, senyora, però encara em resulta barata perquè em permet disculpar-me amb vostè avui.

—¿Quin va ser el resultat?

—Ja el coneix, senyora, la meva detenció. El que no sap, però, és el temps que va durar; el que no sap és que vaig estar catorze anys a un quart de llegua de vostè, en una masmorra del castell d’If; el que no sap és que cada dia d’aquells catorze anys vaig renovar el vot de venjança que vaig fer quan van empresonar-me, tot i que ignorava que vostè s’havia casat amb Fernand, el meu delator, i que el meu pare havia mort, i mort de fam!

—Déu meu! —va exclamar Mercedes, vacil·lant.

—Vaig saber-ho quan vaig sortir de la presó, catorze anys després d’haver-hi entrat, i per això vaig jurar per Mercedes, viva, i pel meu pare, mort, venjar-me de Fernand, i… em venjo.

—¿I està segur que el desgraciat Fernand va fer allò?

—Completament, senyora: va fer el que li dic. D’altra banda, allò no va ser gaire més odiós que passar-se als anglesos tot i ser francès d’adopció, o lluitar contra els espanyols sent espanyol de naixement, o estar a sou d’Alí Paixà i trair-lo i assassinar-lo. Davant coses com aquestes, ¿què és la carta que acaba de llegir? Una mistificació galant que la dona que va casar-se amb aquest home ha de perdonar, cosa que confesso i comprenc, però que no perdona l’amant que havia de casar-s’hi. Doncs, bé, ni els francesos van venjar-se del traïdor, ni els espanyols van afusellar-lo. Alí Paixà, colgat a la seva tomba, també va deixar impune el traïdor. Però jo, traït, assassinat, llançat també en una tomba, vaig sortir-ne per la gràcia de Déu, i dec a Déu la venjança. M’ha enviat per dur-la a terme, i aquí estic.

La pobra dona va ajupir el cap i va deixar caure els braços, les cames se li van plegar i va caure agenollada.

—Perdoni, Edmond —digué—, faci-ho per mi, que encara l’estimo.

La dignitat de l’esposa va aturar el rampell de l’amant i de la mare.

Va inclinar el front fins que gairebé va tocar la catifa.

El comte va acostar-s’hi ràpidament i va aixecar-la.

Després, asseguda en una butaca, va poder mirar a través de les llàgrimes la pàl·lida cara de Montecristo, a la qual el dolor i l’odi imprimien encara un caràcter amenaçador.

—¿Que m’estigui d’esclafar aquesta raça maleïda? —va murmurar ell—. ¿Que desobeeixi Déu, que m’ha inspirat el càstig? Impossible, senyora, impossible!

—Edmond —digué la pobra mare, provant-ho de totes les maneres—. Déu meu, ¿si jo li dic Edmond, per què vostè no em diu Mercedes?

—Mercedes! —va repetir Montecristo—. Mercedes! Doncs, bé, sí, té raó, el nom encara em resulta dolç de pronunciar, i és la primera vegada, des de fa molt de temps, que sona tan clarament en sortir-me dels llavis. Oh, Mercedes, vaig pronunciar el seu nom amb els sospirs de la malenconia, amb els gemecs del dolor, amb la ranera de la desesperació; vaig pronunciar-lo glaçat pel fred, ajupit a la palla de la masmorra; vaig pronunciar-lo, devorat per la calor, sobre les lloses de la garjola. He de venjar-me, Mercedes, perquè vaig patir durant catorze anys, durant catorze anys vaig plorar i maleir. Li dic que he de venjar-me, Mercedes!

I el comte, per por de cedir als precs d’aquella a qui havia estimat tant, reclamava als seus records suport per a l’odi.

—Vengi’s, Edmond! —va exclamar la pobra mare—. Però vengi’s dels culpables. Vengi’s d’ell, vengi’s de mi, no pas del meu fill!

—Està escrit al llibre sagrat —va replicar Montecristo—: «Les faltes dels pares cauran sobre els fills fins a la tercera i la quarta generació». Si Déu va dictar aquestes paraules al seu profeta, ¿per què he de ser jo millor que ell?

—Per què Déu té el temps i l’eternitat, dues coses que s’escapen als homes.

Montecristo va amollar un sospir que semblava un rugit i es va agafar els magnífics cabells.

—Edmond —va continuar Mercedes amb els braços allargats cap al comte—, Edmond, d’ençà que el vaig conèixer, vaig adorar el seu nom i vaig respectar la seva memòria. Edmond, no m’obligui a entelar la imatge noble i pura reflectida contínuament en el mirall del meu cor. Si sabés. Edmond, les oracions que vaig elevar a Déu per vostè mentre vaig esperar-lo viu i d’ençà que el vaig creure mort! Sí, mort, ai! M’imaginava el cadàver enterrat en alguna llòbrega torre, o el cos precipitat al fons d’algun dels abismes on els escarcellers deixen rodolar els presoners difunts, i plorava! ¿Què podia fer per vostè, Edmond, tret de resar o plorar? Escolti’m; durant deu anys, vaig somiar cada nit el mateix. Van dir que vostè havia intentat fugir, que havia ocupat el lloc d’un altre presoner, que s’havia esmunyit dins el sudari d’un mort, que aquell cadàver vivent havia estat llançat al mar des del castell d’If i que només el crit que vostè va llançar en destrossar-se contra les roques havia revelat la substitució als enterramorts esdevinguts botxins. Doncs, bé, Edmond, li juro per la vida del fill pel qual imploro, que, durant deu anys, vaig veure cada nit uns homes que balancejaven una cosa informe i desconeguda al cim d’una roca; durant deu anys, vaig sentir cada nit un crit horrible, que em despertava esgarrifada i glaçada. I jo també, Edmond, oh, cregui’m, tot i la meva culpa, oh, sí, jo també he patit molt!

—¿Sap què és que el teu pare mori sense trobar-te al seu costat? —va exclamar Montecristo, estirant-se els cabells—. ¿Ha vist la dona que estimava concedir la mà al rival mentre tu et fonies al fons de l’abisme?

—No —el va interrompre Mercedes—, però he vist la persona que estimava disposada a convertir-se en l’assassí del meu fill.

Mercedes va pronunciar aquestes paraules amb un dolor tan intens i en un to tan desesperat, que, en sentir-les, un sanglot va lacerar la gola del comte.

El lleó estava domat; el venjador, vençut.

—¿Què vol? ¿Que el seu fill visqui? Doncs, bé, viurà!

Mercedes va llançar un crit que va fer saltar dues llàgrimes de les parpelles de Montecristo. Van desaparèixer, però, gairebé a l’instant perquè Déu, sens dubte, havia enviat un àngel a recollir-les, ja que eren tan valuoses als ulls del Senyor com les perles més precioses de Guzarat i d’Ophir.

—Oh! —va exclamar Mercedes, agafant la mà del comte i acostant-se-la als llavis—. Oh, gràcies, Edmond, gràcies! És així com sempre vaig somiar-te, com sempre vaig estimar-te! Oh, ara ja ho puc dir!

—Millor —va respondre Montecristo—, perquè, al pobre Edmond, no li queda gaire temps perquè l’estimi. El mort entrarà a la tomba, el fantasma entrarà a la nit.

—¿Què diu, Edmond?

—Dic que, si m’ho ordena, Mercedes, hauré de morir.

—¿Morir? ¿Qui ho ha dit, això? ¿Qui parla de morir? ¿D’on treu aquestes idees de mort?

—¿No suposarà que, ultratjat públicament, davant tota una sala, en presència dels amics de vostè i dels del seu fill, provocat per una criatura que presumirà del meu perdó com d’una victòria, tingui ganes de continuar vivint ni un sol instant? Després de vostè, el que he estimat més és la meva dignitat, és a dir la força que em feia superior a la resta dels homes; aquesta força era la meva vida. Acaba de trencar-la amb una paraula. Moriré.

—Però el duel no tindrà lloc, Edmond, si vostè perdona.

—Tindrà lloc, senyora —digué solemnement Montecristo—, però, en lloc de la sang del seu fill, la que es vessarà serà la meva.

Mercedes va llançar un gran crit i va acostar-se a Montecristo, però, de cop i volta, va aturar-se.

—Edmond —digué—, si vostè viu i jo l’he tornat a veure, és perquè hi ha un Déu per sobre de nosaltres, i confio en ell de tot cor; mentre n’espero el suport, compto amb la paraula de vostè. Ha dit que el meu fill viurà: ¿viurà, oi?

—Sí, senyora, viurà —va respondre Montecristo, sorprès pel fet que Mercedes, sense cap més exclamació, sense estranyesa, hagués acceptat l’heroic sacrifici que ell li oferia.

Mercedes va allargar la mà al comte.

—Edmond —digué, mentre els ulls se li omplien de llàgrimes en mirar aquell a qui adreçava la paraula—, que admirable, que gran és el que acaba de fer; que sublim és haver tingut pietat d’una pobra dona que l’hi demanava amb totes les probabilitats contràries a les seves esperances! Per desgràcia, les penes m’han envellit encara més que l’edat, i ja no puc ni solament fer recordar amb un somriure, amb una mirada, al meu Edmond, la Mercedes que ell va passar-se tantes hores contemplant. Ah, cregui’m, Edmond! Li he dit que jo també he patit molt; l’hi repeteixo, és molt trist veure que la vida passa sense poder recordar-ne ni una sola alegria ni conservar una sola esperança. Això demostra, però, que no tot s’ha acabat en aquest món. No, no s’ha acabat! Me n’adono pel que encara em queda al cor. Oh! L’hi repeteixo, Edmond, perdonar com acaba de fer-ho és admirable, gran, sublim.

—Si ara diu això, Mercedes, ¿què diria si sabés l’abast del sacrifici que faig per vostè? Suposi que el Senyor suprem, després de crear el món i fertilitzar el caos, s’hagués aturat a un terç de la creació per estalviar a un àngel les llàgrimes que els nostres crims havien de fer vessar un dia als seus ulls immortals; suposi que, després d’haver-ho preparat tot, d’haver-ho modelat, d’haver-ho fecundat, en el moment d’admirar la seva obra, Déu hagués apagat el sol i, amb la punta del peu, hagués tornat a enfonsar el món en la nit eterna, i aleshores tindrà una idea, o més aviat no, no, ni així podrà fer-se una idea del que jo perdo perdent la vida en aquest moment.

Mercedes va mirar-lo amb una expressió que reflectia alhora sorpresa, admiració i agraïment.

Montecristo va recolzar el front sobre les mans ardents, com si el cap ja no pogués suportar sol el pes dels pensaments.

—Edmond, només em queda una cosa per dir-li.

El comte va somriure amargament.

—Edmond —va continuar Mercedes—, encara que el meu front ha empal·lidit, que els ulls se m’han apagat, que la meva bellesa ha desaparegut, que la cara de Mercedes ja no s’assembla a la d’abans, veurà que continua tenint el mateix cor!… Adéu, doncs, Edmond. Ja no em queda res per demanar al cel… L’he retrobat tan noble i tan gran com antany. Adéu, Edmond… adéu i gràcies!

Però el comte no va respondre.

Mercedes va obrir la porta del despatx i va desaparèixer abans que ell retornés de la cavil·lació dolorosa i profunda en la qual l’havia enfonsat la venjança perduda.

Tocava la una al rellotge dels Invalides quan el soroll que feien sobre el paviment dels Champs-Élysées les rodes del cotxe que s’emportava la senyora de Morcerf va fer aixecar el cap al comte de Montecristo.

—Insensat! —va exclamar—. ¿Per què no vaig arrencar-me el cor el dia que vaig decidir venjar-me?





XCI


La trobada

Així que Mercedes se’n va anar, la casa va enfonsar-se de nou en la foscor. Al mateix temps que tot s’aturava al voltant de Montecristo, la seva ment també va detenir-se; el seu esperit enèrgic va adormir-se, com el cos després d’una fatiga suprema.

—Vet aquí —murmurava mentre la làmpada i les espelmes es consumien tristament i els criats esperaven amb impaciència a l’avantcambra—, vet aquí que l’edifici tan lentament planejat, aixecat amb tant d’esforç i tantes preocupacions, s’ensorra de cop i volta amb una sola paraula, amb una bufada. I aquest jo que em creia que era alguna cosa, aquest jo del qual em sentia tan orgullós, aquest jo, que havia vist tan petit a les masmorres del castell d’If i que havia sabut fer tan gran, demà només serà un grapat de pols! Dissortadament, no és la mort del cos el que em sap greu: ¿No és la destrucció del principi vital el repòs al qual tendeixen totes les coses i aspiren tots els desgraciats, la calma de la matèria per la qual jo vaig sospirar durant tant de temps i a la qual m’encaminava pel dolorós camí de la fam, quan Faria va aparèixer a la meva masmorra? ¿Què és la mort per a mi? Un grau més en la calma i potser dos en el silenci. No, el que em sap greu no és l’existència sinó la ruïna dels meus projectes, elaborats tan lentament i construïts amb tant d’esforç. Uns projectes que jo creia que tenien la Providència a favor quan la tenien en contra! Déu no volia, doncs, que s’acomplissin!

»Aquesta càrrega que he aixecat, gairebé tan feixuga com un món i que havia cregut poder portar fins al final, responia més al meu desig que a la meva força; a la meva voluntat, més que no pas al meu poder, i caldrà que la deixi amb prou feines a mig camí. Oh! Em tornaré fatalista, jo, a qui catorze anys de desesperació i deu d’esperança havien convertit en una persona que creia en la Providència.

»I tot això, Déu meu, perquè el meu cor, que jo creia mort, només estava adormit i s’ha despertat; perquè ha bategat i perquè jo he cedit al dolor del batec, provocat per la veu d’una dona!

»I tanmateix —va continuar, enfonsant-se cada cop més en les previsions d’aquell demà terrible admeses per Mercedes—, és impossible que aquesta dona, un cor tan noble, hagi acceptat per egoisme que jo, ple de força i de vida, em deixi matar! És impossible que porti fins aquest punt l’amor, o més ben dit el deliri maternal! Hi ha virtuts, que, exagerades, es convertirien en un crim. No, ella haurà planejat alguna escena patètica, vindrà a interposar-se entre les espases, i allò que, aquí, era sublim, a l’escenari del duel, resultarà ridícul».

I el rubor de l’orgull envermellia el front del comte.

—Ridícul —va repetir—, i el ridícul caurà sobre mi… Jo, ridícul! Au, va, prefereixo morir.

I, a força d’exagerar així, per endavant, les desgràcies de l’endemà, a les quals s’havia condemnat en prometre Mercedes que no mataria el fill, va acabar dient-se:

—És una bestiesa, una bestiesa, una bestiesa, tenir la generositat de posar-se com un blanc inert davant la pistola d’aquest jove! No es creurà mai que la meva mort sigui un suïcidi, i, tanmateix, pel que fa a l’honor de la meva memòria, cal que… (i no és vanitat, no Déu meu, sinó un orgull legítim, això és tot), cal que, pel que fa a l’honor de la meva memòria, la gent sàpiga que vaig accedir per voluntat pròpia, pel meu lliure albir, a aturar el meu braç, ja aixecat per disparar, i que, amb aquest braç, tan poderosament armat contra els altres, vaig disparar contra mi mateix. Cal que sigui així, i ho faré.

I, després d’agafar una ploma i treure un paper de l’armari secret de l’escriptori, va escriure a la part de baix del full —que no era altra cosa que el seu testament, fet arran de l’arribada a París—, una mena de codicil per fer entendre la seva mort als menys clarividents.

—Ho faig, Senyor —digué, mirant al cel—, tant pel teu honor com pel meu. M’he considerat, des de fa deu anys, oh, Déu meu, l’enviat de la teva venjança, i cal evitar que altres miserables a més de Morcerf, com un Danglars o un Villefort, i, en fi, el mateix Morcerf, es pensin que l’atzar els ha desempallegat del seu enemic. Que sàpiguen, al contrari, que la Providència, que ja n’havia decretat el càstig, ha estat corregida només pel poder de la meva voluntat; que el càstig que han evitat en aquest món els espera a l’altre, només han fet que canviar el temps per l’eternitat.

Mentre surava enmig d’aquestes tenebroses incerteses, malson de l’home desvetllat pel dolor, el dia va començar a emblanquinar els vidres i a il·luminar-li sota les mans el pàl·lid paper blau clar on acabava d’escriure aquella suprema justificació de la Providència.

Eren les cinc del matí.

De cop i volta, va sentir un soroll lleuger, com una mena de sospir ofegat. Va girar el cap, va mirar al seu voltant i no va veure ningú. Tanmateix, el soroll es va repetir i amb prou claredat perquè el dubte fos substituït per la certesa.

Llavors va aixecar-se, va obrir lentament la porta del saló i va veure Haidea asseguda en una butaca, amb els braços penjant i el bell cap pàl·lid recolzat al respatller, que s’havia col·locat entravessada al llindar a fi i efecte que ell no pogués sortir sense veure-la. Però el somni, tan poderós durant la joventut, havia sorprès la noia, fatigada per una vetlla tan llarga.

Ni el soroll de la porta en obrir-se va poder despertar Haidea.

Montecristo va adreçar-li una mirada plena de tendresa i de pena.

—Mercedes ha recordat que tenia un fill —digué— i jo he oblidat que tenia una filla!

Després va moure el cap amb tristesa i va afegir:

—Pobre Haidea! Ha volgut veure’m, ha volgut parlar-me, ha temut o endevinat alguna cosa… Oh, no me’n puc anar sense dir-li adéu, no puc morir sense confiar-la a algú.

Va retrocedir sense fer soroll i va afegir al paper:

Deixo a Maximilien Morrel, capità d’espahís i fill del meu antic patró, Pierre Morrel, armador de Marsella, la suma de vint milions, de la qual donarà una part a la seva germana Julie i al seu cunyat Emmanuel, sempre que no consideri que aquest augment de fortuna pugui perjudicar-ne la felicitat. Aquests vint milions es troben enterrats a la meva cova de Montecristo, de la qual Bertuccio coneix el secret.

Si el seu cor està lliure i vol casar-se amb Haidea, filla d’Alí, paixà de Janina, a qui he educat amb l’amor d’un pare i que ha tingut per mi la tendresa d’una filla, complirà, no diré la meva última voluntat sinó el meu últim desig.

El present testament ja fa Haidea hereva de la resta de la meva fortuna, que consisteix en terres i rendes a Anglaterra, Àustria i Holanda, i el mobiliari de les meves diferents mansions i palaus, que, descomptant aquests vint milions i els diversos llegats per als meus criats, pot arribar encara als seixanta milions.



Acabava d’escriure l’última línia quan un crit, proferit darrere d’ell, li va fer caure la ploma de les mans.

—¿Haidea, ho has llegit? —va exclamar.

En efecte, la jove, despertada per la llum que li havia arribat a les parpelles, s’havia aixecat i s’havia acostat al comte sense que ell n’hagués sentit les passes lleugeres, esmorteïdes d’altra banda per la catifa.

—Oh, senyor meu! —digué Haidea, ajuntant les mans—, ¿per què escrius això en aquestes hores? ¿Per què em deixes tota la teva fortuna, senyor? ¿M’abandones, doncs?

—Vaig a fer un viatge, àngel meu —va respondre Montecristo amb una expressió de malenconia i tendresa infinites—, i, si em passava alguna desgràcia…

El comte va aturar-se.

—¿I bé…? —va preguntar la noia en un to autoritari que el comte no li coneixia i que va estremir-lo.

—Doncs, que, si em passa alguna desgràcia —va respondre Montecristo—, vull que la meva filla sigui feliç.

Haidea va somriure amb tristesa mentre movia el cap.

—Està pensant en la mort, senyor.

—És un pensament saludable, filla meva, va dir-ho el savi.

—Doncs, bé, si mor, deixi la seva fortuna a uns altres, perquè, si mor… jo ja no necessitaré res.

I, agafant el paper, va esquinçar-lo en quatre trossos que va llançar al mig del saló. Després, com que aquella energia, tan poc habitual en una esclava, li havia esgotat les forces, va caure sobre el parquet, aquell cop no pas adormida sinó desmaiada.

Montecristo va inclinar-se sobre la noia i va aixecar-la agafant-la en braços. En veure la pal·lidesa del bellíssim cutis, els esplèndids ulls tancats i el magnífic cos exànime i com abandonat, se li va acudir per primera vegada que potser la noia l’estimava d’una manera diferent, no com una filla estima el pare.

—Ai! —va murmurar, profundament descoratjat—. Potser encara hauria pogut ser feliç!

Després va portar Haidea a les seves habitacions, va lliurar-la, encara esvanida, a les mans de les dones, i, tornant al despatx, la porta del qual va tancar ràpidament darrere seu, va copiar el testament destruït.

Quan acabava, va sentir el soroll d’un cabriolé entrant al pati. Va acostar-se a la finestra i va veure Maximilien i Emmanuel que baixaven del vehicle.

—Bé, ja és hora! —digué, i va tancar el testament amb un triple segell.

Un instant després, va sentir soroll de passes al saló i va anar personalment a obrir.

Morrel va aparèixer al llindar.

S’havia avançat gairebé vint minuts a l’hora.

—Potser vinc massa aviat, senyor comte —va dir—, però li confesso francament que no he pogut aclucar els ulls en tota la nit, i que, als de casa, els ha passat el mateix. Necessitava veure’l en possessió de la seva valerosa seguretat per tornar a ser jo mateix.

Montecristo no va poder contenir-se davant aquella prova d’afecte i, en lloc d’allargar la mà al jove, va obrir-li els braços.

—Morrel —li digué amb veu emocionada—, quan em sento estimat per un home com vostè, per a mi, és un gran dia. Hola, senyor Emmanuel. ¿Ve, doncs, amb mi, Maximilien?

—I tant! —va respondre el jove capità—. ¿Ho havia dubtat?

—Tanmateix, si m’hagués equivocat…

—Escolti, ahir, me’l vaig mirar durant l’escena de la provocació, he pensat tota la nit en el seu aplom, i m’he dit que la justícia devia estar del cantó de vostè o que ja no et pots refiar de la cara de les persones.

—Tanmateix, Morrel, Albert és amic seu.

—Només un conegut, comte.

—¿Va veure’l, doncs, per primera vegada el dia que també va conèixer-me a mi?

—Sí, és veritat. Ja veu, però, que cal que vostè m’ho digui per recordar-ho.

—Gràcies, Morrel.

Després va tocar una vegada el timbre.

—Té, fes portar això a casa del meu notari —va dir a Alí, que va aparèixer a l’instant—. És el meu testament, Morrel. Si moro, vostè anirà a informar-se’n.

—¿Què diu? ¿Morir, vostè?

—Eh! ¿No cal preveure-ho tot, amic meu? A propòsit, ¿què va fer ahir després de deixar-me?

—Vaig anar a ca Tortoni, on, com esperava, vaig trobar Beauchamp i Château-Renaud. Li confesso que els buscava.

—¿Per fer què, si tot estava acordat?

—Escolti, comte, l’afer és greu, inevitable.

—¿Ho dubtava?

—No. L’ofensa va ser pública i tothom en parlava.

—¿I, doncs?

—Doncs que jo esperava canviar les armes, substituir la pistola per l’espasa. La pistola és cega.

—¿Va aconseguir-ho? —va preguntar vivament Montecristo amb una esperança imperceptible.

—No, perquè l’habilitat de vostè amb l’espasa és coneguda.

—Bah! ¿Qui m’ha traït?

—Els mestres d’armes els quals ha vençut.

—¿I va fracassar?

—Van refusar de totes totes.

—¿M’ha vist tirar amb pistola alguna vegada, Morrel?

—Mai.

—Doncs, bé, tenim temps. Miri.

Montecristo va agafar les pistoles que empunyava quan Mercedes havia entrat, va enganxar un as de trèvol a la diana i va arrencar-li les quatre branques amb quatre trets successius.

Cada vegada que el comte disparava, Morrel empal·lidia.

Va examinar les bales amb les quals Montecristo executava la proesa i va veure que no eren més grosses que balins.

—Esgarrifós —va dir—. Miri això, Emmanuel.

Després va adreçar-se a Montecristo:

—Comte, en nom del cel, no mati Albert, el desgraciat té mare.

—És just —va respondre Montecristo—, i jo no en tinc.

Va dir-ho en un to que va estremir Morrel.

—Vostè és l’ofès, comte.

—Sens dubte, ¿i què vol dir això?

—Vol dir que dispararà el primer.

—¿Jo tiraré el primer?

—Oh, això vaig obtenir-ho jo, o més aviat vaig exigir-ho! Nosaltres els fem prou concessions perquè ells ens facin aquesta.

—¿A quantes passes?

—A vint.

Un somriure esgarrifós va aflorar un instant als llavis del comte.

—Morrel, no oblidi el que acaba de veure.

—No ho oblido —va respondre el jove—, i només compto amb la seva emoció per salvar Albert.

—¿Jo, emocionat?

—Doncs, en la seva generositat, amic meu. Segur com està de la seva punteria, puc dir-li una cosa que seria ridícul dir a una altra persona.

—¿Quina?

—Trenqui-li un braç, fereixi’l, però no el mati.

—Escolti una altra cosa, Morrel: no necessito que ningú m’animi a no matar el senyor de Morcerf. El senyor de Morcerf, l’hi dic per endavant, serà tan ben tractat que tornarà tranquil·lament amb els seus dos amics, mentre que jo…

—¿Vostè?

—Oh, això és una altra cosa. A mi, em portaran.

—¿Què diu? —va exclamar Maximilien, perdent els estreps.

—El que sent, benvolgut Morrel: el senyor Morcerf em matarà.

Morrel va mirar el comte sense entendre res.

—¿Què li ha passat, des d’ahir al vespre, comte?

—El que va passar-li a Brut el dia abans de la batalla de Filipos: he vist un fantasma.

—¿I què ha succeït?

—El fantasma m’ha dit que ja havia viscut prou.

Maximilien i Emmanuel van mirar-se; Montecristo va consultar el seu rellotge.

—Sortim —va dir—. Són les set i cinc minuts, la cita és a les vuit en punt.

Els esperava un cotxe amb els cavalls enganxats. Montecristo va pujar-hi amb els seus padrins.

Mentre travessaven el passadís, el comte s’havia parat a escoltar davant d’una porta, i, a Maximilien i Emmanuel, que, per discreció, havien avançat unes quantes passes, els va semblar que responia amb un sospir a un sanglot.

A les vuit en punt, eren al lloc de la cita.

—Hem arribat —digué Morrel, traient el cap per la finestreta—, i som els primers.

—Excusi’m, senyor —digué Baptistin, que havia seguit l’amo amb un terror indicible—, però em sembla que veig, allí, un cotxe sota els arbres.

Montecristo va saltar àgilment de la calessa i va donar la mà a Emmanuel i Maximilien per ajudar-los a baixar.

—En bona hora —va dir aquest—, vet aquí una mà que m’agrada veure en un home la vida del qual descansa en la bondat de la seva causa.

—Veig dos joves que passegen i semblen esperar —va dir Emmanuel.

Montecristo va agafar Morrel pel braç perquè caminés amb ell una passa o dues darrere del cunyat.

—¿Té el cor lliure, Maximilien? —va preguntar-li.

Morrel va mirar-lo amb sorpresa.

—No li demano cap confidència, benvolgut amic, només li faig una simple pregunta. Respongui sí o no, és tot el que li pregunto.

—Estimo una jove, comte.

—¿Molt?

—Més que la meva vida.

—Una altra esperança que se m’escapa —va dir Montecristo.

A continuació, sospirant, va murmurar:

—Pobra Haidea!

—Realment, comte —va exclamar Morrel—, si no el conegués tant, el faria menys valent que no és.

—¿Per què penso en algú que estic a punt d’abandonar i sospiro? Au, Morrel, ¿és propi d’un soldat conèixer tan malament el valor? ¿Creu que em sap greu perdre la vida? ¿Què se me’n dóna, a mi, de viure o morir, quan m’he passat vint anys entre la vida i la mort? D’altra banda, estigui tranquil: aquesta feblesa, si n’és una, només la veurà vostè. Sé que el món és un saló d’on cal sortir amb educació i honestament, és a dir, saludant i pagant els deutes de joc.

—En bona hora —digué Morrel—, d’això se’n diu parlar. A propòsit, ¿ha portat les armes?

—¿Jo? ¿Per fer-ne què? Espero que aquests senyors tinguin les seves.

—Vaig a informar-me’n —va dir Morrel.

—Si, però res de negociacions, ¿m’entén?

—Oh, estigui tranquil.

Morrel va avançar cap a Beauchamp i Château-Renaud. Aquests, en veure’l, van fer unes quantes passes en la seva direcció.

Els tres joves van saludar-se, si no amb afabilitat almenys amb cortesia.

—Perdó, senyors —va dir Morrel—, no veig el senyor de Morcerf.

—Aquest matí —va respondre Château-Renaud—, ens ha fet avisar que vindria directament aquí.

—Ah!

Beauchamp es va treure el rellotge.

—Passen cinc minuts de les vuit, no és pas tan tard, senyor Morrel.

—Oh! —va respondre Maximilien—, no ho deia amb aquesta intenció.

—D’altra banda —el va interrompre Château-Renaud—, ara arriba un cotxe.

En efecte, un vehicle s’acostava a bon trot per una de les avingudes que desembocava a la cruïlla on eren.

—Senyors —va dir Morrel—, suposo que deuen haver portat pistoles. El comte de Montecristo declara renunciar al dret que tenia de fer servir les seves.

—Hem previst aquesta delicadesa de part del comte, senyor Morrel —va respondre Beauchamp—, i jo he portat unes armes que vaig comprar fa vuit o deu dies, pensant que les necessitaria per a un afer semblant. Són absolutament noves, sense estrenar. ¿Les vol veure?

—Oh, senyor Beauchamp —digué Morrel, inclinant-se—, si m’assegura que el senyor de Morcerf no les coneix, en tinc prou amb la seva paraula, ¿no li sembla?

—Senyors —va dir Château-Renaud—, no era Morcerf qui arribava en aquest cotxe, sinó Franz i Debray.

Efectivament, els joves anunciats van acostar-se.

—¿Vostès aquí, senyors? —va dir Château-Renaud, fent una encaixada amb cadascun d’ells—. ¿Com és això?

—Perquè Albert ens ho ha fet demanar, aquest matí —va respondre Debray.

Beauchamp i Château-Renaud van mirar-se amb sorpresa.

—Em sembla que ho entenc —va dir Morrel.

—Comprovem-ho!

—Ahir a la tarda, vaig rebre una carta del senyor de Morcerf, que em demanava que anés a l’Òpera.

—Jo també —va dir Debray.

—I jo —digué Franz.

—Igual que nosaltres —van dir Château-Renaud i Beauchamp.

—Volia que assistíssim a la provocació —digué Morrel—, ara vol que ens trobem presents al combat.

—Sí —van dir els joves—, és això, senyor Maximilien. Segons totes les probabilitats, ho ha encertat.

—Malgrat tot, però —va murmurar Château-Renaud—, Albert no ve, porta deu minuts de retard.

—Mirin-lo —va dir Beauchamp—, ve a cavall, a tota brida, seguit del seu criat.

—Quina imprudència —va exclamar Château-Renaud—, venir a cavall per batre’s amb pistola! I jo que li havia ensenyat tan bé la lliçó!

—A més, miri’n —digué Beauchamp—, amb coll i corbata, jaqueta oberta i armilla blanca. ¿Per què no s’ha fet dibuixar, a més, una diana a l’estómac? Seria més senzill i acabaríem abans!

Mentrestant, Albert havia arribat a deu passes del grup dels cinc joves; va aturar el cavall, va saltar a terra i va llançar la brida al braç del criat.

Va acostar-se.

Estava pàl·lid, tenia els ulls vermells i inflats. Era evident que no havia dormit en tota la nit.

Les seves fesomies tenien un aire de trista gravetat gens habitual en ell.

—Gràcies, senyors —digué—, per haver accedit a la meva invitació; els agraeixo d’allò més aquesta prova d’amistat.

En acostar-se Morcerf, Morrel havia reculat una dotzena de passes i es mantenia a part.

—Vostè, senyor Morrel —va dir Albert—, també compta amb el meu agraïment. Acosti’s, doncs, no té per què estar separat de nosaltres.

—¿Potser ignora, senyor —va respondre Maximilien—, que sóc el padrí del comte de Montecristo?

—No n’estava segur, però m’ho pensava. Millor! Com més homes d’honor hi haurà aquí, més satisfet em sentiré.

—Senyor Morrel —va dir Château-Renaud—, ja pot anunciar al senyor comte de Montecristo que el senyor Morcerf ha arribat i que estem a la seva disposició.

Morrel va fer un moviment per anar a complir l’encàrrec.

Al mateix temps, Beauchamp treia del cotxe l’estoig de les pistoles.

—Esperin, senyors —digué Albert—, he de dir unes paraules al comte de Montecristo.

—¿En privat?

—No, senyor, en presència de tothom.

Els padrins d’Albert van mirar-se d’allò més sorpresos. Franz i Debray van intercanviar unes paraules en veu baixa, i Morrel, content a causa de l’inesperat incident, va anar a buscar el comte, que passejava amb Emmanuel per una avinguda lateral.

—¿Què vol de mi? —va preguntar Montecristo.

—Ho ignoro, però vol parlar-li.

—Oh! —va exclamar el comte—. Que no tempti Déu amb un nou ultratge!

—No crec que sigui la seva intenció —va respondre Morrel.

El comte, acompanyat de Maximilien i Emmanuel, va acostar-se al grup. La seva cara tranquil·la i plena de serenitat contrastava estranyament amb les fesomies trasbalsades d’Albert, que també avançava, seguit dels quatre joves.

Albert i el comte van aturar-se a tres passes l’un de l’altre.

—Senyors, acostin-se —va dir Albert—, no vull que es perdi ni una paraula del que tindré l’honor de dir al senyor comte de Montecristo, perquè el que tindré l’honor de dir-li ha de ser repetit per vostès a tothom que ho vulgui sentir, per estrany que el meu discurs els pugui semblar.

—Espero, senyor —va dir Montecristo.

—Comte —va dir Albert amb veu tremolosa a la primeria, però cada cop més segura—, jo li reprotxava haver divulgat la conducta del senyor de Morcerf a Epir, perquè, encara que fos culpable, jo no creia que vostè tingués el dret a castigar-lo. Tanmateix, avui, senyor, sé que sí el tenia. No és la traïció de Fernand Mondego a Alí Paixà el que fa que em senti tan disposat a excusar-lo, comte, sinó la traïció del pescador Fernand a vostè i les desgràcies inaudites que van derivar-se’n. Per tant, dic i ho proclamo en veu alta: sí, senyor, vostè tenia motius per venjar-se del meu pare, i jo, el seu fill, li agraeixo no haver fet encara més.

Un llamp que hagués caigut enmig dels espectadors de la inesperada escena no els hauria sorprès més que la declaració d’Albert.

Quant a Montecristo, havia aixecat lentament la mirada al cel amb una expressió d’agraïment infinit. L’admirava d’allò més que el caràcter fogós d’Albert, el valor del qual havia pogut comprovar amb els bandits romans, es plegués de cop a aquella sobtada humiliació. Va reconèixer la influència de Mercedes i va comprendre que el noble cor del fill no s’havia oposat al sacrifici que la mare sabia per endavant que resultaria inútil.

—Ara, senyor —digué Albert—, si considera que les meves excuses són suficients, li prego que em doni la mà. Després del do, tan rar, de la infal·libilitat, que sembla ser el seu, el primer dels altres, segons la meva opinió, és saber confessar els propis errors. Aquesta confessió, però, només m’afecta a mi. Jo actuava bé segons els homes, però vostè actuava bé segons Déu. Només un àngel podia salvar un dels dos de la mort, i l’àngel ha baixat del cel, si no per fer de nosaltres dos amics, perquè, desgraciadament, la fatalitat ho fa impossible, almenys dues persones que s’estimin.

Montecristo, amb els ulls humits, panteixant i amb la boca entreoberta, va allargar a Albert una mà que aquest va agafar i va prémer amb un sentiment que s’assemblava a un esglai respectuós.

—Senyors —va dir el jove—, el comte de Montecristo té la bondat d’acceptar les meves excuses. Jo havia actuat precipitadament amb ell. La precipitació és una mala consellera: vaig comportar-me malament. Ara, la falta ha estat reparada. Espero de cor que la societat no em considerarà un covard per fer el que la consciència m’ha ordenat. En tot cas, però, si algú s’equivoqués pel que es refereix a mi —va afegir, aixecant el cap amb orgull i com si llancés un desafiament als seus amics i enemics—, jo intentaria fer-lo canviar d’opinió.

—¿Què ha passat, doncs, aquesta nit? —va preguntar Beauchamp a Château-Renaud—. Em sembla que els nostre paper aquí és ben trist.

—En efecte —va respondre el baró—, el que Albert acaba de fer és molt miserable o sublim.

—A veure —va preguntar Debray a Franz—, ¿què significa tot això? El comte de Montecristo deshonra el senyor de Morcerf, i, segons el seu fill, té raó! Si jo tingués deu episodis com el de Janina a la família, només em creuria obligat a una cosa: batre’m deu vegades.

Quant a Montecristo, amb el cap cot i els braços inerts, esclafat sota el pes de vint-i-quatre anys de records, no pensava ni en Albert, ni en Beauchamp ni en Château-Renaud, ni en cap de les persones que es trobaven allí: pensava en la dona valenta que havia anat a demanar-li la vida del fill, a qui ell havia ofert la seva, i que acabava de salvar-lo amb la terrible confessió d’un secret de família, capaç de matar per sempre el sentiment de la pietat filial en el jove.

—Sempre la Providència! —va murmurar—. Ah! Ara ja sé del cert que sóc l’enviat de Déu!





XCII


Mare i fill

El comte de Montecristo va saludar els cinc joves amb un somriure ple de malenconia i dignitat, i va pujar al seu cotxe amb Maximilien i Emmanuel.

Albert, Beauchamp i Château-Renaud van quedar-se sols al camp de batalla.

Albert va adreçar als seus padrins una mirada, que, sense ser tímida, semblava demanar-los tanmateix l’opinió sobre el que acabava de passar.

—Caram, benvolgut amic —va dir, el primer de tots, Beauchamp, bé perquè tenia més sensibilitat o menys capacitat de fingiment—, permeti’m que el feliciti: vet aquí un desenllaç ben inesperat per a un afer molt desagradable.

Albert va continuar mut i concentrat en els seus pensaments. Château-Renaud va limitar-se a colpejar-se una bota amb el seu bastó flexible.

—¿I si ens n’anàvem? —va preguntar després d’aquell silenci incòmode.

—Quan vulguin —va respondre Beauchamp—. Deixin-me, però, un moment per complimentar el senyor de Morcerf. Avui ha donat proves d’una generositat tan cavalleresca… tan rara!

—Oh, sí! —va dir Château-Renaud.

—És magnífic poder conservar un control tan gran sobre un mateix —va afegir Beauchamp!

—Segurament. Jo n’hauria estat incapaç —digué Château-Renaud amb una fredor d’allò més significativa.

—Senyors —els va interrompre Albert—, crec que no han entès que ha passat una cosa molt greu entre el senyor de Montecristo i jo…

—I tant, i tant! —va dir immediatament Beauchamp—. Però no tots els nostres xafarders arribaran a comprendre el seu heroisme, i, tard o d’hora, es veurà obligat a explicar-los-hi d’una manera més enèrgica que la que li convé per a la salut del cos i la durada de la seva vida. ¿Vol que li doni un consell d’amic? Vagi-se’n a Nàpols, La Haia o Sant Petersburg, indrets tranquils on la gent, des del punt de vista de l’honor, demostra més intel·ligència que els nostres eixelebrats parisencs. Una vegada allí, practiqui força el tir al blanc amb pistola, i infinitament més l’esgrima; faci que l’oblidin prou per tornar plàcidament a França d’aquí a uns quants anys, o aconsegueixi fer-se prou respectable, pel que fa als exercicis acadèmics, per conquerir la tranquil·litat. ¿Oi que tinc raó, senyor de Château-Renaud?

—És exactament la meva opinió —va dir el gentilhome—. No hi ha res que atregui tant els duels seriosos com un duel sense resultat.

—Gràcies, senyors —va respondre Albert amb un fred somriure—. Seguiré el consell, no pas perquè me’l donin, sinó perquè ja tenia la intenció d’abandonar França. Els agraeixo igualment el servei que m’han fet actuant de padrins. Si encara me’n recordo després de les paraules que acabo de sentir, és perquè se m’ha gravat molt profundament al cor.

Château-Renaud i Beauchamp van mirar-se. Tots dos tenien la mateixa impressió, i el to en què Morcerf acabava de donar-los les gràcies demostrava una decisió tan ferma, que la situació hauria esdevingut incòmoda si la conversa hagués continuat.

—Adéu, Albert —digué de sobte Beauchamp, allargant amb displicència una mà al jove, sense que aquest semblés sortir de la seva letargia.

En efecte, no va reaccionar a l’oferiment de la mà.

—Adéu —va dir també Château-Renaud, conservant el bastonet a la mà esquerra i saludant amb la dreta.

—Adéu! —va murmurar amb prou feines Albert. La seva mirada era més explícita: contenia tot un poema de còleres contingudes, orgullosos menyspreus i generosa indignació.

Quan els dos padrins van pujar al cotxe, Albert va conservar durant una estona la seva posició immòbil i malenconiosa. Després, de cop i volta, va deslligar el cavall de l’arbrissó al qual el criat havia lligat la brida, va saltar àgilment a la sella i va reprendre al galop el camí de París. Un quart d’hora més tard, va entrar a la casa del carrer Helder.

Quan desmuntava, va semblar-li veure la cara del pare darrere la cortina del seu dormitori; Albert va girar el cap amb un sospir i va entrar al seu petit pavelló.

Allí, va fer una última mirada a les riqueses que li havien fet la vida tan agradable i feliç des de la infància: va contemplar una vegada més els quadres: les figures semblaven somriure-li i els paisatges pareixien animar-se amb colors molt vius.

Després va treure del marc de roure el retrat de la mare i va enrotllar-lo, deixant buida i negra la motllura d’or que l’envoltava.

A continuació, va posar en ordre les belles armes turques, les magnífiques escopetes angleses, les porcellanes japoneses, les copes muntades en plata, els bronzes artístics, signats per Feuchères o Barye; va revisar els armaris i va posar les claus a cadascun d’ells; va dipositar en un calaix del secreter, que va deixar obert, tots els diners que portava a la butxaca, i va afegir-hi les mil joies de fantasia que omplien copes, estoigs i prestatges; va fer un inventari exacte i precís de tot i va col·locar-lo en el punt més visible d’una taula després de treure’n els llibres i papers que s’hi amuntegaven.

Quan tot just havia començat la feina, el criat havia entrat a l’habitació, malgrat que Albert li havia ordenat que el deixés sol.

—¿Què vol? —va preguntar-li Albert en un to més trist que no pas irritat.

—Perdoni’m, senyor, m’havia prohibit que el molestés, és cert, però el senyor comte de Morcerf m’ha fet cridar.

—¿I què?

—No he volgut anar-hi sense consultar-ho amb vostè.

—¿Per quin motiu?

—Perquè el comte sap, sens dubte, que he acompanyat el senyor a l’indret on havia de celebrar-se el duel.

—És probable.

—I, si em fa cridar, és, òbviament, per interrogar-me sobre el que hi ha passat. ¿Què li he de respondre?

—La veritat.

—¿Li diré, doncs, que el duel no ha tingut lloc?

—Dirà que he presentat excuses al senyor comte de Montecristo. Vagi-hi.

El criat va inclinar-se i va sortir.

Albert havia tornat a l’inventari.

Quan acabava la feina, un soroll de cavalls i rodes de cotxe al pati va fer vibrar els vidres i va atreure la seva atenció; va acostar-se a la finestra i va veure com el pare pujava a la calessa i sortia de la casa.

Amb prou feines la porta va tancar-se darrere el comte, Albert va dirigir-se a les habitacions de la mare. Com que no hi havia ningú per anunciar-lo, va entrar fins al dormitori de Mercedes, i, amb el cor oprimit pel que veia i pel que endevinava, va aturar-se a la porta.

Com si un mateix esperit animés tots dos cossos, Mercedes feia a l’apartament el mateix que Albert acabava de fer al seu.

Mercedes ho desava tot: randes, ornaments, joies, roba blanca, plata, s’ordenaven al fons dels calaixos, les claus dels quals la comtessa reunia amb cura.

Albert va veure els preparatius, els va comprendre, i cridant «Mare!», va abraçar Mercedes.

El pintor que hagués pogut captar l’expressió de les dues cares hauria fet certament un bon quadre.

En efecte, aquella demostració d’una decisió enèrgica, que no havia espantat Albert pel que feia a ell mateix, l’esglaiava pel que feia a la mare.

—¿Què fa? —va preguntar-li.

—¿Què feia, vostè? —va replicar ella.

—Oh, mare! —va exclamar Albert, tan emocionat que no podia parlar—. No és el mateix per a vostè que per a mi. No pot prendre la mateixa decisió que he pres jo, perquè he vingut a avisar-la que dic adéu a aquesta casa… i a vostè.

—Jo també me’n vaig, Albert —va respondre Mercedes—, jo també. Havia comptat, ho confesso, que el meu fill m’acompanyaria. ¿M’equivocava?

—Mare —va dir Albert amb fermesa—, no puc fer-li compartir el destí que m’he traçat: d’ara endavant, cal que visqui sense nom i sense fortuna. Per començar l’aprenentatge d’aquesta dura existència, necessito demanar a un amic el pa que menjaré fins que en guanyaré un altre. De manera, mare, que ara vaig a casa de Franz a pregar-li que em presti la petita suma que he calculat que necessito.

—Tu, pobre fill meu! —va exclamar Mercedes—. Tu, patint a causa de la misèria, passant fam! Oh, no em diguis això, trencaries les meves decisions.

—Però no pas les meves, mare —va respondre Albert—. Sóc jove, fort, crec que valent; i, d’ençà d’ahir, he après el que pot la voluntat. Per sort, mare, hi ha persones que han patit molt i que no solament no han mort sinó que han aixecat una nova fortuna sobre les ruïnes de les promeses de felicitat que el cel els havia fet, sobre les restes de les esperances que Déu els havia donat! He après això, mare, he vist aquests homes; sé que han sortit amb tant vigor i tanta glòria del fons de l’abisme on els havien enfonsat els enemics, que han dominat l’antic vencedor i l’han llançat, al seu torn, al precipici. No, mare, no. A partir d’avui, trenco amb el passat i ja no n’accepto res més, ni solament el meu nom, perquè, suposo que comprèn, ¿oi, mare?, que el seu fill no vulgui portar el d’un home que ha d’envermellir davant un altre.

—Albert, fill meu —digué Mercedes—, si jo hagués tingut un cor més fort, és aquest el consell que t’hauria donat: la teva consciència ha parlat quan la meva veu, apagada, callava. Escolta la consciència, fill meu. Tenies amics, Albert: trenca momentàniament amb ells, però no et desesperis, fes-ho per la mare! A la teva edat, Albert, la vida encara és bella perquè amb prou feines tens vint-i-dos anys, i, com que un cor tan pur com el teu necessita un nom sense màcula, pren el del meu pare, que es deia Herrera. Et conec Albert meu, sigui quin sigui el camí que agafis, faràs aquest nom il·lustre en poc temps. I aleshores, amic meu, reapareix en societat, més brillant encara que abans de les teves desgràcies del passat. I si, malgrat les meves previsions, les coses no han de ser així, deixa’m almenys aquesta esperança, a mi, que no pensaré en altra cosa; a mi, que ja no tinc futur i per a qui la tomba comença al llindar d’aquesta casa.

—Faré el que desitja, mare —va dir el jove—. Sí, comparteixo la seva esperança: a vostè, tan pura, tan innocent, la còlera del cel no la perseguirà. Però, com que ja hem pres una decisió, actuem ràpidament. Fa una mitja hora que el senyor de Morcerf ha sortit de casa: l’ocasió, com pot veure, és favorable per evitar enrenou i explicacions.

—L’espero, fill meu —digué Mercedes.

Albert va anar corrents al bulevard, d’on va tornar amb un fiacre que havia d’emportar-se’ls de la casa. Recordava una caseta moblada al carrer Saints-Pères, on la mare trobaria un allotjament modest però decent, i anava a portar-hi la comtessa.

A l’instant que el fiacre s’aturava a la porta i mentre Albert en baixava, un home se li va acostar i va donar-li una carta.

Albert va reconèixer l’administrador.

—De part del comte —digué Bertuccio.

Després de llegir-la, va buscar amb la mirada els ulls de Bertuccio, però, mentre el jove llegia, l’administrador havia desaparegut.

Aleshores Albert, amb llàgrimes als ulls, amb el pit oprimit a causa de l’emoció, va entrar a les habitacions de Mercedes, i, sense pronunciar ni una paraula, va ensenyar-li la carta.

Mercedes va llegir:

Albert,

Demostrant-li que he endevinat el projecte al qual és a punt d’abandonar-se, crec demostrar-li també que en comprenc la delicadesa. És lliure, se’n va de la casa del comte i vol emportar-se la mare, també lliure, amb vostè. Reflexioni, però, Albert, noble cor: li deu més que no pot pagar-li. Guardi’s per a vostè la lluita, reclami el patiment, però estalviï-li les primeres misèries que acompanyaran inevitablement els primers esforços. Ella no es mereix ni l’ombra de la desgràcia que avui la colpeja, i la Providència no vol que l’innocent pagui pel culpable.

Sé que tots dos es disposen a abandonar la casa del carrer Helder sense emportar-se’n res. No intenti esbrinar com ho he sabut. Ho sé, això és tot.

Escolti, Albert.

Fa vint-i-quatre anys, jo tornava molt alegre i orgullós a la meva pàtria. Tenia una promesa, Albert, una santa jove a la qual adorava, i li portava cent cinquanta lluïsos reunits penosament treballant sense descans. Els diners eren per a ella. Coneixent la perfídia del mar, jo havia enterrat el nostre tresor al jardinet de la casa on el meu pare vivia, a Marsella, a l’avinguda de Meilhan.

La seva mare, Albert, coneix bé aquella pobra i estimada casa.

Últimament, venint a París, vaig passar per Marsella. Vaig anar a veure la casa plena de dolorosos records, i, al vespre, amb una pala a la mà, vaig sondejar el racó on havia amagat el meu tresor. La capsa de ferro encara hi era, ningú no l’havia tocat. Es trobava en un angle que una esplèndida figuera, plantada pel meu pare el dia que jo vaig néixer, cobreix d’ombra.

Doncs, bé, Albert, els diners que, fa anys, havien de servir per ajudar a viure amb tranquil·litat la dona que jo adorava, avui, a causa d’un atzar estrany i dolorós, han retrobat el mateix destí. Oh, comprengui bé la meva intenció en tornar a la pobra dona solament el tros de pa negre oblidat sota el meu humil sostre d’ençà del dia que van separar-me de la noia que estimava, quan, ara, podria oferir-li milions.

És un home magnànim, Albert, però potser el cega l’orgull o el ressentiment: si refusa això, si demana a un altre el que jo tinc dret a oferir-li, diré que és poc generós per part seva rebutjar la vida de la seva mare quan l’hi ofereix un home el pare del qual el de vostè va fer morir enmig dels horrors de la fam i la desesperació.



Acabada la lectura, Albert va quedar-se pàl·lid i immòbil, esperant la decisió de la mare.

Mercedes va mirar cap al cel amb una expressió inefable.

—Accepto —va dir—, té dret a pagar el dot que m’emportaré a un convent.

Ficant-se la carta a la pitrera, va agafar el fill pel braç, i, amb un pas ferm, que potser ni ella mateixa s’esperava, va dirigir-se a l’escala.





XCIII


El suïcidi

Mentrestant, Montecristo també havia tornat a la ciutat amb Emmanuel i Maximilien.

La tornada havia estat alegre. Emmanuel no ocultava la satisfacció per haver vist que la guerra donava pas a la pau, i confessava en veu alta les seves tendències filantròpiques. Morrel, en un racó del vehicle, deixava que l’alegria del cunyat s’evaporés en paraules, i es guardava per a si mateix una satisfacció igualment sincera, que només demostrava, però, amb la lluentor de la mirada.

A la barrera de Tróne, van trobar Bertuccio. Esperava, immòbil, com un sentinella a l’aguait.

Montecristo va treure el cap per la finestreta, va intercanviar amb ell unes paraules en veu baixa i l’administrador va desaparèixer.

—Senyor comte —va dir Emmanuel quan arribaven a l’altura de la plaça Royale—, faci que em deixin, si us plau, a la porta de casa, a fi que la meva dona no passi ànsia ni per vostè ni per mi.

—Si no fos ridícul anar a exhibir el seu triomf —digué Morrel—, jo invitaria el senyor comte a entrar a casa nostra, però vostè també té, sens dubte, cors que anar a tranquil·litzar. Ja hem arribat, Emmanuel, acomiadem-nos del nostre amic i deixem-lo continuar el seu camí.

—Un moment —va dir Montecristo—, no em privin així, de cop i volta, dels meus dos companys. Emmanuel, vagi al costat de la seva encantadora dona, a qui prego que presenti els meus compliments, i vostè, Morrel, acompanyi’m als Champs-Élysées.

—Magnífic! —va dir Maximilien—. A més a més, tinc una mica de feina en el seu barri, comte.

—¿T’esperem per dinar? —va preguntar Emmanuel.

—No —va respondre el jove.

La portella es va tancar, el vehicle va continuar la seva ruta.

—Ja veu que li he portat sort —digué Morrel quan va quedar-se sol amb el comte—. ¿No hi havia pensat?

—I tant! Per això voldria tenir-lo sempre al meu costat.

—És miraculós! —va continuar Morrel, responent als seus propis pensaments.

—¿Què?

—El que acaba de passar.

—Sí —va respondre el comte amb un somriure—, vostè ho ha dit, miraculós.

—Perquè, al capdavall, Albert és valent.

—Molt valent —va dir Montecristo—, jo el vaig veure dormir quan la seva vida penjava d’un fil.

—I jo sé que ha tingut dos duels i que s’ha batut molt bé —digué Morrel—. Lligui això amb la seva conducta d’aquest matí.

—Deu ser també la influència de vostè —va replicar, somrient, Montecristo.

—És una sort per a ell que no sigui militar.

—¿Per què?

—Presentar excuses al moment del duel! —va fer el jove capità, movent el cap.

—Au, ¿que vol caure en els prejudicis dels homes ordinaris, Morrel? —va dir Montecristo amb tendresa—. Si Albert és valent, no pot ser covard, ¿no? Deu haver tingut algun motiu per actuar com ho ha fet aquest matí i és possible que la seva conducta sigui més heroica que una altra cosa, ¿no li sembla?

—Sens dubte, sens dubte —va respondre Morrel—, però jo diré com l’espanyol: ha estat menys valent avui que ahir.

—Dinarà amb mi, ¿oi, Morrel? —va dir el comte per canviar ràpidament de conversa.

—No, el deixo a les deu.

—¿La cita era, doncs, per dinar?

Morrel va somriure i va moure el cap.

—Bé haurà de dinar en un lloc o altre, ¿no?

—¿I si no tinc gana? —va dir el jove.

—Oh! Només conec dos sentiments que tallin així l’apetit: el dolor (i, com que, sortosament, el veig molt content, no es tracta d’això), i l’amor. Ara bé, després del que m’ha dit a propòsit del seu cor, em permeto creure…

—Ah, comte —va replicar alegrement Morrel—, no dic que no!

—¿I no m’ho explica, Maximilien? —va preguntar el comte amb una vivor que delatava l’interès que tenia a conèixer aquell secret.

—¿No li he demostrat aquest matí que tinc un cor, comte?

Com a resposta, Montecristo va allargar la mà al jove.

—Doncs, bé —va continuar aquest—, d’ençà que aquest cor ja no és amb vostè al bosc de Vincennes, es troba en una altra banda i vaig a retrobar-lo.

—Vagi-hi —va dir lentament el comte—, vagi-hi, benvolgut amic, però, si us plau, si troba algun obstacle, recordi que jo tinc cert poder en aquest món, i que em fa feliç fer-lo servir en profit de la gent que estimo. I jo, a vostè, Morrel, l’estimo.

—Bé —va respondre el jove—, me’n recordaré com els fills egoistes se’n recorden dels pares quan els necessiten. Quan el necessiti, i potser aquest moment arribarà, comte, m’adreçaré a vostè.

—Entesos, li agafo la paraula. Adéu, doncs.

—A reveure.

Havien arribat a la porta de la casa dels Champs-Élysées. Montecristo va obrir la portella. Morrel va saltar a terra, Bertuccio esperava a l’escala.

Morrel va desaparèixer per l’avinguda Marigny i Montecristo va acostar-se ràpidament a Bertuccio.

—¿I, doncs? —va preguntar.

—Ella es disposa a abandonar la casa —va respondre l’administrador.

—¿I el fill?

—Florentin, l’ajudant de cambra, pensa que farà el mateix.

—Vingui.

Montecristo va anar amb Bertuccio al despatx, va escriure la carta que ja sabem i va donar-la a l’administrador.

—Afanyi’s —li digué—. A propòsit, faci dir a Haidea que he tornat.

—Sóc aquí —va dir la jove, que, en sentir el soroll del vehicle, havia baixat, amb la cara resplendent d’alegria en veure el comte sa i estalvi.

Bertuccio se’n va anar.

Durant els primers instants d’aquell retorn esperat amb tanta impaciència, Haidea va experimentar totes les emocions d’una filla en veure de nou el pare estimat i també els deliris d’una amant en veure el seu adorat.

No per menys expansiva, l’alegria de Montecristo era certament menys intensa. Per als cors que han patit durant molt de temps, l’alegria és com la rosada per als camps assecats pel sol: cor i terra absorbeixen la pluja benefactora que els cau a sobre sense que en quedi ni un senyal extern.

Feia uns quants dies que Montecristo comprenia una cosa que feia molt de temps que ja no gosava creure: que, al món, hi havia dues Mercedes i que ell encara podia ser feliç.

La seva mirada ardent de felicitat s’enfonsava àvidament en els ulls humits d’Haidea, quan, de sobte, la porta es va obrir.

El comte va arrufar les celles.

—El senyor de Morcerf! —va dir Baptistin, com si només aquell nom ja li servís d’excusa.

En efecte, la cara del comte va il·luminar-se.

—¿Quin, el vescomte o el comte?

—El comte.

—Déu meu! —va exclamar Haidea—. ¿Encara no s’ha acabat, això?

—No ho sé, filla estimada —va dir el comte, agafant les mans de la jove—, però tu no has de témer res.

—Oh, tanmateix, aquest miserable…!

—Aquest home no pot fer-te res, Haidea —va dir Montecristo—. Era el seu fill qui calia témer.

—No sabràs mai, senyor meu, el que he arribat a patir.

Montecristo va somriure.

—Per la tomba del meu pare —va dir Montecristo, posant la mà al cap de la noia—, et juro que, si algú ha de patir una desgràcia, no seré jo.

—Et crec com si em parlés Déu, senyor —va dir la jove, oferint el front al comte.

En aquell front tan pur i bonic, Montecristo va dipositar un petó que va fer batre dos cors alhora, l’un amb violència, l’altre sordament.

—Oh, Déu meu —va murmurar el comte—, ¿em permetràs, doncs, que pugui tornar a estimar?

Mentre conduïa la bella grega a una escala secreta, va dir a Baptistin:

—Faci entrar el senyor de Morcerf al saló.

Cal una explicació sobre la visita, potser prevista per Montecristo, però inesperada, sens dubte, per als nostres lectors.

Mentre Mercedes, com ja hem dit, feia a les seves habitacions la mena d’inventari que Albert havia fet al seu apartament, mentre desava les joies, tancava els calaixos i reunia les claus, a fi de deixar-ho tot en un ordre perfecte, no s’havia adonat que una cara pàl·lida i sinistra acabava d’aparèixer a la vidriera d’una porta que deixava entrar la llum al passadís; des d’allí, no solament es podia veure sinó també escoltar. Segons totes les probabilitats, qui mirava d’aquella manera, sense ser vist ni sentit, va veure i sentir, doncs, tot el que passava a les habitacions de la senyora de Morcerf.

Des de la porta vidriera, l’home de la cara pàl·lida va fer cap al dormitori del comte de Morcerf i, un cop allí, va aixecar amb una mà crispada la cortina d’una finestra que donava ai pati.

Va quedar-s’hi deu minuts immòbil, mut, escoltant els batecs del seu propi cor. Deu minuts eren molt de temps per a ell.

Va ser aleshores quan Albert, que tornava de la cita, va veure el pare guaitant la seva tornada darrere una cortina, i va girar el cap.

Els ulls del comte van dilatar-se: sabia que l’insult d’Albert a Montecristo havia estat terrible i que un insult semblant implicava un duel a mort arreu del món. Albert, però, tornava sa i estalvi; allò volia dir que el comte havia estat venjat.

Un esclat de joia indicible va il·luminar aquella cara lúgubre, com fa un últim raig de sol abans de perdre’s enmig dels núvols, que semblen menys el seu llit que la seva tomba.

Com ja hem dit, però, va esperar en va que el jove pugés a informar-lo del seu triomf. Comprenia que el fill, abans del duel, no hagués volgut veure el seu pare, l’honor del qual anava a venjar. Però, un cop venjat l’honor del pare, ¿per què no venia a llançar-se-li als braços?

Va ser aleshores quan el comte, en no poder veure Albert, va enviar a buscar el criat. Ja sabem que Albert l’havia autoritzat a no amagar res al pare.

Deu minuts després, el general de Morcerf va aparèixer a l’escalinata de l’entrada, vestit amb un redingot negre, amb coll militar, i pantalons i guants negres.

Pel que semblava, havia donat ordres prèvies, perquè amb prou feines va acabar de baixar l’escalinata, el seu vehicle, ja preparat, va sortir de la cotxera i va aturar-se-li al davant.

L’ajudant de cambra va llançar dues espases embolicades amb un capot militar a l’interior del vehicle; a continuació va tancar la portella i va seure al costat del cotxer.

Aquest va inclinar-se sobre la calessa per demanar ordres.

—Als Champs-Élysées —va dir el general—, a casa del comte de Montecristo. De pressa!

Els cavalls van saltar sota la fuetada. Cinc minuts més tard, van aturar-se davant la casa del comte.

El senyor de Morcerf va obrir personalment la portella, i, quan el vehicle encara rodava, va saltar com un jove a l’avinguda lateral, va tocar la campaneta i, quan van obrir-li la porta, va desaparèixer a l’interior amb el criat.

Un segon més tard, Baptistin anunciava el comte de Morcerf al senyor de Montecristo, i aquest, després d’acompanyar Haidea a l’escala, va fer-lo entrar al saló.

El general recorria la peça de punta a punta per tercera vegada quan, en girar-se, va veure Montecristo dret a la porta.

—Ah, el senyor de Morcerf! —va dir tranquil·lament Montecristo—. Em semblava haver-ho sentit malament.

—Sí, sóc jo mateix —va dir el comte amb una espantosa contracció dels llavis que li impedia articular amb claredat.

—Ara, doncs, només em cal saber el motiu que em proporciona el plaer de veure el senyor comte tan d’hora.

—¿S’ha trobat aquest matí amb el meu fill, senyor? —va preguntar el general.

—¿Ho sap? —digué Montecristo.

—I també sé que ell tenia bones raons per voler batre’s amb vostè i fer tot el possible per matar-lo.

—En efecte, senyor, en tenia de boníssimes, però, com pot veure, malgrat les esmentades raons, no m’ha mort, ni, fins i tot, s’ha batut.

—Tanmateix el considerava la causa del deshonor del seu pare, la causa de l’espantosa ruïna que, en aquest moment, aclapara casa meva.

—És cert, senyor —va dir Montecristo amb la seva terrible calma—. Però una causa secundària, no pas la principal.

—¿Sens dubte, vostè deu haver-li presentat alguna excusa o li ha donat alguna explicació?

—No li he donat cap explicació i és ell qui m’ha presentat excuses.

—¿I a què atribueix aquesta conducta?

—Probablement a la convicció que, en tot això, hi havia algú més culpable que jo.

—¿I qui és?

—El seu pare.

—Bé —va dir Morcerf, empal·lidint—, però vostè sap que, al culpable, no li agrada admetre la culpabilitat.

—Ja ho sé… Per això preveia el que està passant en aquest moment.

—Aleshores vostè esperava que el meu fill es comportés com un covard! —va exclamar Morcerf.

—El senyor Albert de Morcerf no és cap covard —digué Montecristo.

—Un home amb una espasa a la mà, un home que té un enemic mortal a l’abast de l’espasa, si no lluita, és un covard! Llàstima que no sigui aquí per dir-l’hi!

—Senyor —va respondre fredament Montecristo—, m’imagino que no m’ha vingut a veure per contar-me els seus petits assumptes de família. Vagi a preguntar això al senyor Albert, potser ell sabrà què li ha de respondre.

—Oh, no, no! —va replicar el general amb un somriure que va desaparèixer a penes esbossat—. No! Té raó, no he vingut per això! He vingut a dir-li que jo també el considero enemic meu! He vingut a dir-li que l’odio per instint, que el conec de sempre i que sempre l’he odiat! I que, en fi, com que els joves d’ara ja no es baten, ens toca fer-ho a nosaltres… ¿Opina el mateix, senyor?

—Per descomptat. Quan li he dit que havia previst el que em passaria, em referia a l’honor de la seva visita.

—Millor… ¿Està, doncs, preparat?

—Hi estic sempre, senyor.

—¿Sap que lluitarem fins a la mort d’un de nosaltres dos? —va preguntar el general, prement les dents amb ràbia.

—Fins a la mort d’un de nosaltres dos —va repetir el comte de Montecristo, fent un petit moviment afirmatiu amb el cap.

—Comencem, doncs, no necessitem padrins.

—En efecte —digué Montecristo—, és inútil, ens coneixem tan bé!

—Al contrari, no ens coneixem.

—Bah! —va dir Montecristo amb la mateixa flegma desesperant—. Parlem-ne una mica. ¿No és vostè el soldat Fernand, que va desertar el dia abans de la batalla de Waterloo? ¿No és el tinent Fernand, que va servir de guia i d’espia a l’exèrcit francès a Espanya? ¿No és el coronel Fernand, que va trair, va vendre i va assassinar el seu benefactor Alí Paixà? ¿I tots aquests Fernand reunits, no són ara el tinent general comte de Morcerf, par de França?

—Oh! —va exclamar el general, ferit per aquestes paraules com per un ferro roent—. Oh, miserable, que em retreus la meva vergonya quan, potser, vas a matar-me, jo no he dit que t’era desconegut. Sé perfectament, dimoni, que has penetrat en la nit del passat i que hi has llegit, ignoro a la llum de quina torxa, cada pàgina de la meva vida. Potser, però, hi ha encara més honor en mi, en el meu oprobi, que en tu, sota la teva aparença pomposa. Sí, em coneixes, ja ho sé; sóc jo qui no et coneix, a tu, aventurer cosit d’or i de pedres precioses! Et fas dir, a París, comte de Montecristo; a Itàlia, Sindbad el Marí; a Malta, què sé jo, ja ho he oblidat! El que et demano, però, dels cents que en tens, és el teu nom real. És el teu veritable nom el que vull saber per pronunciar-lo durant el combat, quan t’enfonsaré la meva espasa al cor.

El comte de Montecristo va empal·lidir d’una manera terrible, un foc devorador li va encendre la mirada. Va anar corrents al vestidor contigu a la seva habitació i, en menys d’un segon, després de treure’s la corbata, el redingot i l’armilla, va posar-se una petita jaqueta i un barret de mariner, sota el qual li queien els llargs cabells negres.

Va tornar així, esfereïdor, implacable, caminant amb els braços encreuats fins al lloc on es trobava el general, que no havia entès aquella desaparició i que, en veure’l, va recular una passa, mentre les dents li petaven i les cames li feien figa, i no va aturar-se fins que la seva mà crispada no va trobar el suport d’una taula.

—Fernand —va cridar-li—, dels meus cent noms, només caldrà que te’n digui un per fulminar-te! Però ja l’endevines, oi?, o més aviat el recordes, ¿no?, perquè, malgrat totes les meves penes i tortures, avui et mostro una cara rejovenida pel plaer de la venjança, una cara que deus haver vist ben sovint en somnis d’ençà que vas casar-te… amb Mercedes, la meva promesa!

El general, amb el cap tirat enrere, els braços estirats i la mirada fixa, va devorar en silenci el terrible espectacle. Després, recolzant-se en la paret, va esmunyir-se lentament fins a la porta, per la qual va sortir a recules, proferint un sol crit, lúgubre, planyívol, punyent:

—Edmond Dantès!

Tot seguit, amb uns gemecs que no tenien res d’humà, va arrossegar-se fins al peristil de la casa, va travessar el pati com un borratxo i va caure en braços del seu criat, murmurant solament amb una veu inintel·ligible:

—A casa, a casa!

Durant el camí, l’aire fresc i la vergonya que li causava l’expectació de la gent, li van permetre ordenar les idees, però el trajecte va ser curt, i, a mesura que s’acostava a casa, el comte sentia que se li renovaven els dolors.

A poques passes de la casa, va fer aturar el vehicle i va baixar-ne.

La porta de l’edifici era oberta de bat a bat. Un fiacre, amb el cotxer sorprès perquè l’havien cridat de la magnífica mansió, estava estacionat al mig del pati; el comte va mirar amb esglai el vehicle, però, sense atrevir-se a interrogar ningú, va anar corrents a les seves habitacions.

Dues persones baixaven per l’escala; va tenir el temps just d’amagar-se en un gabinet per esquivar-les.

Mercedes, recolzada en el braç del fill, abandonava la casa.

Tots dos van passar a un pam del desgraciat ocult darrere el cortinatge de domàs. Gairebé va fregar-lo el vestit de seda de Mercedes i va notar a la cara el càlid alè d’aquestes paraules pronunciades pel fill:

—Valor, mare! Vingui, vingui, això ja no és casa nostra.

Les paraules van extingir-se, les passes van allunyar-se.

El general va dreçar-se, agafat amb les mans crispades al cortinatge de domàs. S’aguantava el sanglot més horrible que hagués sortit mai del pit d’un pare, abandonat alhora per la dona i el fill…

Aviat va sentir l’esclafit de la portella de ferro del fiacre i la veu del cotxer. A continuació el soroll de les rodes del feixuc vehicle va fer vibrar els vidres. Aleshores, el comte va anar corrents al seu dormitori per veure per última vegada allò que més havia estimat al món. Però el fiacre se’n va anar sense que el cap de Mercedes o el d’Albert apareguessin a la finestreta per fer l’última mirada a la mansió solitària, o per dir adéu amb dolor al pare i a l’espòs abandonat, és a dir per perdonar-lo.

Al mateix moment que les rodes del fiacre retrunyien a l’empedrat del portal, va ressonar un tret, i una fumera fosca va sortir per un dels vidres de la finestra del dormitori, trencat per la força de l’explosió.





XCIV


Valentine

És fàcil endevinar quins eren els assumptes de Morrel i on tenia la cita.

Per tant, quan va deixar Montecristo, va dirigir-se lentament a casa dels Villefort.

Diem lentament perquè disposava de més de mitja hora per fer cinc-centes passes. Malgrat, però, que li sobrava temps, s’havia afanyat a deixar el comte perquè tenia ganes de quedar-se sol amb els seus pensaments.

Sabia prou bé a quina hora havia de presentar-se: quan Valentine donava el dinar a Noirtier i estava segura que no la molestarien durant el piadós deure. Noirtier i Valentine li havien concedit dues visites per setmana i anava a aprofitar el seu dret. Quan va arribar, Valentine ja l’esperava. Inquieta, gairebé esverada, va agafar-lo per la mà i va conduir-lo a presència de l’avi.

Aquesta inquietud, com ara direm, era deguda al soroll que l’aventura de Morcerf havia provocat. Se sabia (la gent sempre ho sap tot) l’aventura de l’Òpera. A casa de Villefort, ningú no dubtava que un duel en seria la conseqüència obligada. Amb el seu instint femení, Valentine havia endevinat que Morrel seria el padrí de Montecristo, i, considerant el valor ben conegut del jove i la profunda amistat que ella sabia que tenia amb el comte, Valentine temia que Maximilien fos incapaç de resignar-se al paper passiu que li havien assignat.

Resulta comprensible, doncs, l’avidesa amb què els detalls van ser demanats, donats i rebuts. Morrel va poder llegir una indicible alegria als ulls de l’estimada quan aquesta va saber que el terrible assumpte havia tingut un desenllaç tan feliç com inesperat.

—Ara —digué Valentine, fent un gest a Morrel perquè segués al costat del vell mentre ella ho feia al tamboret on reposaven els peus de l’invàlid—, ara, parlem una mica dels nostres assumptes. Ja sap, Maximilien, que l’avi va tenir per un instant la idea d’abandonar aquesta casa i agafar un apartament fora de la mansió del senyor de Villefort.

—Sí, certament —va dir Maximilien—, recordo el projecte, fins i tot l’havia aplaudit.

—Molt bé! —va dir Valentine—. Torni a aplaudir, Maximilien, perquè l’avi insisteix a tirar-lo endavant.

—Bravo! —va exclamar Maximilien.

—¿I sap quina raó dóna per abandonar la casa?

Noirtier mirava la néta per imposar-li silenci amb els ulls, però Valentine no es fixava en Noirtier: la seva mirada, el seu somriure eren només per a Morrel.

—Oh, sigui quina sigui la raó que dóna el senyor Noirtier —va exclamar Morrel—, declaro que és bona!

—Excel·lent —va dir Valentine—: diu que l’aire del faubourg Saint-Honoré no em prova gens ni mica.

—En efecte —respongué Morrel—, escolti Valentine, podria ser que el senyor Noirtier tingués raó. Fa quinze dies que trobo que la seva salut s’altera.

—Sí, una mica, és veritat —va respondre Valentine—. Per això, l’avi ha decidit fer-me de metge, i, com que ho sap tot, hi confio plenament.

—¿Així, doncs, és cert que no es troba bé, Valentine? —va preguntar vivament Morrel.

—Oh, Déu meu, d’això no se’n diu ben bé patir: sento un malestar general, això és tot; he perdut la gana i em sembla que l’estómac sosté una lluita per habituar-se a alguna cosa.

Noirtier no es perdia cap paraula de Valentine.

—¿I quin tractament segueix per a aquesta malaltia desconeguda?

—Oh, és molt senzill! —va respondre Valentine—. Cada matí, m’empasso una cullerada de la poció que li porten a l’avi; vaig començar amb una i ara me’n prenc quatre. Ell pretén que es tracta d’una panacea.

Valentine somreia, però hi havia una mena de tristesa i de dolor en el seu somriure.

Maximilien, embriagat d’amor, la mirava en silenci: estava molt bonica, però la seva pal·lidesa havia adquirit un to més mat, el foc dels ulls era més brillant que de costum, i les mans, habitualment d’un blanc de nacre, semblaven de cera a la qual el temps hagués cobert amb una pàtina groguenca.

La mirada del jove va passar de Valentine a Noirtier. Aquest, amb la seva estranya i profunda comprensió, contemplava la jove absorta en el seu amor. Però també ell, com Morrel, seguia els símptomes d’aquell patiment sord, tan poc visible d’altra banda que havia escapat a la mirada de tots, tret de la de l’avi i la del promès.

—Tanmateix —va dir Morrel—, la poció de la qual ha arribat a prendre’n fins a quatre cullerades, l’havien receptat al senyor Noirtier, ¿no?

—Sí, i és molt amarga, tant que tot el que bec després sembla tenir el mateix gust.

Noirtier va mirar la noia amb aire interrogador.

—Sí, avi —va dir Valentine—, és així. Fa un moment, abans de baixar aquí, m’he begut un got d’aigua amb sucre. Doncs, bé, me n’he deixat la meitat de tan amarg com m’ha semblat.

Noirtier va empal·lidir i va fer un senyal per indicar que volia parlar.

Valentine va aixecar-se per anar a buscar el diccionari.

Noirtier la seguia amb els ulls amb una angoixa visible.

En efecte, a la noia, la sang li pujava al cap, les galtes li van envermellir.

—Mira! —va exclamar sense perdre l’alegria—. És ben singular: un enlluernament! ¿És que m’ha donat el sol als ulls?

Va recolzar-se a la falleba de la finestra.

—No fa sol —va dir Morrel encara més inquiet per l’expressió de la cara de Noirtier que per la indisposició de Valentine.

Va córrer al costat de la noia.

Ella va somriure.

—Tranquil·litza’t, avi; tranquil·litzi’s, Morrel. No ha estat res, ja ha passat. Però, escolti’n, ¿no senten el soroll d’un vehicle al pati?

Va obrir la porta de l’habitació, va anar corrents a una finestra del passadís i va tornar precipitadament.

—Sí —va dir—, és la senyora de Danglars amb la seva filla, que vénen a fer-nos una visita. Adéu, me’n vaig perquè, si no, vindran a buscar-me aquí; o més aviat a reveure: quedi’s al costat de l’avi, senyor Maximilien, li prometo que no les retindré gaire estona.

Morrel va seguir-la amb els ulls, va veure com tancava la porta i va sentir-la pujar per la petita escala que donava a la vegada a les habitacions de la senyora de Villefort i a les seves.

Així que la noia va desaparèixer, Noirtier va indicar a Morrel que agafés el diccionari.

Morrel va obeir; guiat per Valentine, s’havia acostumat ràpidament a comprendre el vell.

Tanmateix, malgrat la seva pràctica, com que calia revisar una part de les vint-i-quatre lletres de l’alfabet i trobar cadascun dels mots al diccionari, fins al cap de deu minuts el pensament del vell no va quedar traduït en aquestes paraules:

«Busqui el got d’aigua i el gerro que hi ha al dormitori de Valentine».

Morrel va cridar immediatament el criat que havia substituït Barrois i va donar-li l’ordre en nom de Noirtier.

El criat va tornar al cap d’un instant.

El gerro i el got eren completament buits.

Noirtier va fer senyal que volia parlar.

¿Per què han buidat el got i el gerro? —va preguntar—. Valentine ha dit que només s’havia begut la meitat del got.

La traducció de la nova pregunta va exigir cinc minuts més.

—No ho sé —digué el criat—. Però la minyona és a les habitacions de la senyoreta Valentine, potser l’ha buidat ella.

—Pregunti-l’hi —va dir Morrel, traduint aquest cop per la mirada el pensament de Noirtier.

El criat va sortir i va tornar gairebé immediatament.

—La senyoreta Valentine ha passat per la seva cambra per anar a la de la senyora de Villefort —va dir—, i, tot passant, com que tenia set, s’havia begut el que quedava al got; quant al gerro, el senyor Édouard l’ha buidat per fer un estany per als seus ànecs.

Noirtier va mirar al cel, com fa un jugador que aposta a una carta tot el que té.

D’ençà d’aleshores, els ulls del vell van clavar-se a la porta i ja no van desviar-se’n.

Les persones que Valentine havia vist eren, en efecte, la senyora Danglars i la seva filla. Les havien conduït a les habitacions de la senyora de Villefort perquè aquesta havia dit que les rebria allí. Per això Valentine havia passat pel seu apartament: la seva cambra i la de la madrastra eren a peu pla i només es trobaven separades per la d’Édouard.

Les dues dones van entrar al saló amb la mena de rigidesa oficial que fa presagiar un anunci.

Entre gent de la mateixa classe social, els matisos es capten de seguida. La senyora de Villefort va respondre amb solemnitat a la solemnitat de les visitants.

Aleshores va entrar Valentine i les reverències van començar de nou.

—Estimada amiga —va dir la baronessa mentre les dues noies s’agafaven les mans—, venia amb Eugénie a anunciar-li primer que a ningú la boda imminent de la meva filla amb el príncep Cavalcanti.

Danglars havia mantingut el títol de príncep. El banquer populista trobava que quedava millor que comte.

—Aleshores, permeti’m que la feliciti ben sincerament —li va respondre la senyora de Villefort—. El senyor príncep de Cavalcanti sembla un jove ple de rares qualitats.

—Escolti —va dir la baronessa amb un somriure—, si parlem com a amigues, he de dir-li que el príncep encara no és el que ens sembla que serà. Té aquesta cosa estranya que fa que nosaltres, els francesos, identifiquem a primer cop d’ull un gentilhome alemany o italià. Tanmateix, fa presagiar molt bon cor i molta finor d’esperit. Quant a les conveniències, el senyor Danglars li calcula una fortuna majestuosa: són les seves paraules.

—A més —va dir Eugénie tot fullejant l’àlbum de la senyora de Villefort—, afegeixi que vostè sent una inclinació molt especial pel jove.

—¿I necessito preguntar-li si vostè la comparteix? —va preguntar-li la senyora de Villefort.

—¿Jo? —va respondre Eugénie amb el seu aplom habitual—. Oh, gens ni mica, senyora. La meva vocació no era encadenar-me a les preocupacions d’una llar o als capricis d’un home, fos qui fos. La meva vocació era ser artista i, en conseqüència, disposar amb llibertat del meu cor, de la meva persona i del meu pensament.

Eugénie va pronunciar aquestes paraules en un to tan vibrant i ferm que Valentine va ruboritzar-se. L’apocada jove no podia comprendre aquella personalitat vigorosa que semblava no tenir cap de les timideses de la dona.

—D’altra banda —va continuar Eugénie—, com que, tant sí com no, estic destinada al matrimoni, he de donar gràcies a la Providència, que, almenys, va procurar-me el menyspreu del senyor Albert de Morcerf. Sense això, avui seria la dona d’un home sense honor.

—I és veritat —va afegir la baronessa amb la curiosa ingenuïtat que a vegades trobem en les gran senyores, i que el tracte amb els plebeus no els fa perdre gens ni mica—, tanmateix és veritat: sense la vacil·lació dels Morcerf, la meva filla s’hauria casat amb aquest senyor Albert. El general ho volia de totes passades, fins i tot va venir a obligar el senyor Danglars a celebrar el casament. Vam escapar-nos d’una i bona.

—¿Com és, però, que la vergonya del pare recau sobre el fill? —va preguntar tímidament Valentine—. El senyor Albert em sembla ben innocent de les traïcions del general.

—Perdoni, benvolguda amiga —va dir la implacable Eugénie—, el senyor Albert en reclama i en mereix la seva part: sembla que, després de provocar ahir el senyor comte de Montecristo a l’Òpera, avui, al moment del duel, li ha demanat excuses.

—Impossible! —va exclamar la senyora de Villefort.

—Ah, estimada amiga —va exclamar la senyora Danglars amb la mateixa ingenuïtat que ja hem assenyalat—, la cosa és certa! Ho sé pel senyor Debray, que ha presenciat l’explicació.

Valentine també sabia la veritat, però no va respondre. Retornada per alguna paraula als seus records, es trobava mentalment en l’habitació de Noirtier, on l’esperava Morrel.

Abstreta en aquella mena de contemplació interior, havia deixat de prendre part en la conversa feia un instant. Fins i tot li hauria resultat impossible repetir el que s’havia dit els últims minuts, quan, de cop i volta, la senyora Danglars va posar-li una mà al braç i va treure-la de l’embadaliment.

—¿Què passa, senyora? —va preguntar, estremint-se en sentir el contacte dels dits de la senyora Danglars, com s’hauria estremit per un contacte elèctric.

—El que passa és que em sembla que no es troba bé, ¿oi? —digué la baronessa.

—¿Jo? —va fer la noia, passant-se una mà pel front ardent.

—Sí, observi’s en aquest mirall: s’ha posat vermella i pàl·lida tres o quatre vegades successivament en l’espai d’un minut.

—En efecte —va exclamar Eugénie—, estàs molt lívida!

—Oh, no t’inquietis, Eugénie, estic així fa uns quants dies.

Per poc astuta que fos, la noia va comprendre que aquella era una ocasió per sortir. D’altra banda, la senyora de Villefort va ajudar-la.

—Retiri’s, Valentine —li digué—; realment, no es troba bé, i aquestes senyores ens perdonaran. Begui’s un got d’aigua i se sentirà millor.

Valentine va fer un petó a Eugénie, i, ja dreta per retirar-se, va saludar la senyora Danglars i va sortir.

—Aquesta pobra criatura m’inquieta seriosament —va dir la senyora de Villefort quan Valentine ja era fora—, no em sorprendria que tingués alguna cosa greu.

Tanmateix, Valentine, en una mena d’exaltació de la qual no s’adonava, havia travessat l’habitació d’Édouard sense respondre a no sabem quina impertinència del noi, i, per la seva pròpia cambra, va fer cap a la petita escala. Només li faltaven tres esglaons per arribar a baix i ja sentia la veu de Morrel quan, de cop i volta, un núvol va enfosquir-li els ulls, el peu no va trobar l’esglaó, les mans no van tenir prou força per mantenir-la a la barana, i, fregant la paret, va baixar rodolant la resta de l’escala.

Morrel va fer un salt, va obrir la porta i va trobar Valentine estesa al replà.

Ràpid com un llamp, va aixecar-la en braços i la va asseure en una butaca.

Valentine va reobrir els ulls.

—Oh, que maldestra sóc! —va dir amb una volubilitat febril—. Ja no sé ni mantenir-me dreta! He oblidat que encara hi havia tres esglaons abans del replà!

—¿S’ha fet mal, Valentine? —va exclamar Morrel—. Oh, Déu meu, Déu meu!

Valentine va mirar al seu voltant: va veure un esglai d’allò més profund reflectit als ulls de Noirtier.

—Tranquil·litza’t, avi —va dir, provant de somriure—. No ha estat res, no ha estat res… he tingut un rodament de cap, això és tot.

—Un altre atordiment! —va dir Morrel, ajuntant les mans—. Oh, vagi amb compte, Valentine, si us plau!

—No, no —va fer Valentine—, li dic que ja se m’ha passat i que no ha estat res. Ara, deixi’m que els doni una notícia: Eugénie es casa d’aquí a vuit dies, i, d’aquí a tres, hi haurà una mena de gran festí, un dinar d’esposalles. Ens han invitat a tots, el pare, la senyora de Villefort i jo…, almenys això m’ha semblat entendre.

—¿Quan ens tocarà ocupar-nos d’uns detalls semblants? Oh, Valentine, vostè que té tanta influència sobre l’avi, intenti que li respongui: aviat!

—¿De manera que compta amb mi per estimular la lentitud de l’avi i fer-li les coses a la memòria?

—Sí! —va exclamar Morrel—. Déu meu, Déu meu, faci-ho de pressa! Mentre no sigui meva, Valentine, em semblarà que se’m pot escapar.

—Oh! —va replicar Valentine, alterada—. Oh! Realment, Maximilien, és massa espantadís per tractar-se d’un oficial, d’un soldat que, segons diuen, mai no ha conegut la por. Ah, ah, ah!

I va esclafir una rialla estrident i dolorosa, els braços se li van posar rígids, va tirar el cap enrere sobre el respatller de la butaca i va quedar-se immòbil.

El crit de terror que Déu encadenava als llavis de Noirtier va brollar-li pels ulls.

Morrel ho va entendre: es tractava de demanar auxili.

El jove va penjar-se al cordó de la campaneta: la cambrera, que es trobava a l’habitació de Valentine, i el criat que havia reemplaçat Barrois van acudir simultàniament.

Valentine estava tan pàl·lida, tan freda, tan inanimada, que la por que regnava en aquella casa maleïda va apoderar-se d’ells, i, sense escoltar el que els deien, van començar a córrer pels passadissos demanant auxili a crits.

La senyora Danglars i Eugénie sortien en aquell precís moment, encara van poder assabentar-se de la causa de l’enrenou.

—Ja els ho deia jo —va exclamar la senyora de Villefort—, pobra petita!





XCV


La confessió

Al mateix temps, van sentir la veu del senyor de Villefort, que cridava des del despatx:

—¿Què passa?

Morrel va consultar amb la mirada Noirtier, que acabava de recobrar tota la sang freda i que, amb un moviment dels ulls, va indicar-li el gabinet on ja s’havia refugiat una vegada en unes circumstàncies gairebé semblants.

Va tenir el temps just d’agafar el barret i de llançar-se, panteixant, cap a l’amagatall. Les passes del procurador ja ressonaven al passadís.

Villefort va entrar precipitadament a l’habitació i va agafar Valentine en braços.

—Un metge, un metge!… El senyor d’Avrigny! —va cridar Villefort—. No, no, hi aniré jo mateix.

I va sortir corrents de l’habitació.

Morrel va fer-ho per l’altra porta.

Acabava de colpir-lo un record espantós. La conversa entre Villefort i el doctor, que havia sentit la nit de la mort de la senyora de Saint-Méran, li tornava a la memòria; els símptomes, en un grau menys esglaiador, eren els mateixos que havien precedit la mort de Barrois.

Al mateix temps, li havia semblat sentir a l’orella el murmuri de la veu de Montecristo, que li havia dit feia amb prou feines dues hores: «Si troba algun obstacle, recordi que jo tinc cert poder en aquest món».

Més ràpid que el pensament, va llançar-se pel faubourg Saint-Honoré fins al carrer Matignon, i, del carrer Matignon, a l’avinguda dels Champs-Élysées.

Mentrestant, el procurador del rei arribava amb un cabriolé de lloguer a la porta del senyor d’Avrigny. Va trucar amb tanta violència que el porter va anar a obrir-li tot espantat. Villefort, sense forces per dir res, va llançar-se escales amunt. El porter el coneixia i va deixar-lo passar, limitant-se a cridar:

—Al despatx, senyor procurador del rei, al despatx!

Villefort, però, ja n’empenyia, o, més ben dit, n’enfonsava la porta.

—Ah, és vostè! —va dir el doctor.

—Sí —va dir Villefort, tancant la porta darrere seu—, sí, doctor. Ara sóc jo qui li pregunta si ens trobem absolutament sols. La meva casa està maleïda.

—Ah! —va respondre el metge, amb fredor aparent, però amb una profunda emoció interior—. ¿Té algun altre malalt?

—Sí, doctor —va exclamar Villefort, estirant-se convulsivament un grapat de cabells—, sí!

La mirada d’Avrigny significava: «Ja l’havia avisat».

Després, els seus llavis van pronunciar lentament aquestes paraules:

—¿Qui és, doncs, a punt de morir a casa seva i quina nova víctima l’acusarà davant Déu de feblesa?

Un dolorós sanglot va sortir del cor de Villefort, que va acostar-se al doctor i va agafar-lo pel braç.

—Valentine! —va dir—. És el torn de Valentine!

—¿La seva filla? —va exclamar d’Avrigny, colpit pel dolor i la sorpresa.

—Ja veu que vostè s’equivocava —va murmurar el magistrat—. Vingui a veure-la i, al costat del seu llit de dolor, demani-li perdó per haver sospitat d’ella.

—Cada vegada que vostè m’ha avisat, ja era massa tard, però no hi fa res, hi vaig. Tanmateix, afanyem-nos, senyor; amb els enemics que actuen a casa seva, no podem perdre temps.

—Oh, en aquesta ocasió, doctor, no em retraurà la meva feblesa! Ara esbrinaré qui és l’assassí i l’agafaré.

—Provem de salvar la víctima abans de pensar a venjar-la —va dir d’Avrigny—. Vingui.

I el cabriolé que havia portat Villefort va tornar-lo a bon trot a casa en companyia de d’Avrigny, gairebé al mateix temps que Morrel, per la seva banda, trucava a la porta de Montecristo.

El comte es trobava en el seu despatx i, molt preocupat, llegia una nota urgent que Bertuccio acabava d’enviar-li. En sentir anunciar Morrel, que l’havia deixat feia amb prou feines un parell d’hores, el comte va aixecar el cap.

Al jove, com a Montecristo, li havien passat sens dubte moltes coses en aquelles dues hores, perquè Morrel, que se n’havia anat amb el somriure als llavis, tornava amb cara trasbalsada.

Montecristo va aixecar-se i va anar a rebre’l.

—¿Què passa, doncs, Maximilien? —va preguntar-li—. Està pàl·lid, té el front xop de suor.

Més que seure, Morrel va desplomar-se en una butaca.

—Sí, he vingut de pressa, necessitava parlar-li.

—¿La família es troba bé? —va preguntar el comte en un to de bondat afable de la sinceritat de la qual ningú no hauria pogut dubtar.

—Gràcies, comte, gràcies —va dir el jove, visiblement atabalat a l’hora d’encetar la conversa—. Sí, tothom a casa es troba bé.

—Millor. Tanmateix ha de dir-me alguna cosa, ¿no? —va preguntar el comte, cada cop més inquiet.

—Sí, és veritat, surto d’una casa on acaba d’entrar la mort i he vingut per recórrer a vostè.

—¿Ve, doncs, de la casa del senyor de Morcerf? —va preguntar Montecristo.

—No. ¿Ha mort algú, doncs, a casa del senyor de Morcerf?

—El general acaba de volar-se el cap —va respondre Montecristo.

—Oh, quina espantosa desgràcia! —va exclamar Maximilien.

—No pas per a la comtessa ni per a Albert —va respondre Montecristo—: val més un pare i un marit mort que un pare i un marit deshonrat; la sang rentarà la vergonya.

—Pobra comtessa, és qui em fa més compassió! Una dona tan noble!

—Compadeixi també Albert, Maximilien, perquè, cregui’m, és un digne fill de la comtessa. Tornem, però, a vostè: diu que ha vingut a recórrer a mi. ¿Tindré la sort que em necessiti?

—Sí, el necessito, és a dir, he cregut, com un insensat, que em podria socórrer en una circumstància en la qual només Déu pot auxiliar-me.

—Tanmateix, parli.

—Oh, la veritat és que no sé si tinc dret a revelar aquest secret a ningú, però la fatalitat m’hi empeny, la necessitat m’hi obliga, comte.

Morrel va aturar-se, vacil·lant.

—¿Creu que l’estimo? —va preguntar Montecristo, agafant afectuosament una mà del jove amb les seves.

—Oh, m’anima! I alguna cosa em diu aquí —i Morrel va posar-se la mà al cor—, que no he de tenir secrets per a vostè.

—Té raó, Morrel, Déu li parla al cor, i el cor li parla, a vostè. Repeteixi’m el que li diu el cor.

—¿Em permet, comte, enviar Baptistin a demanar notícies de part de vostè d’una persona que coneix?

—Si m’he posat a la seva disposició, els meus criats s’hi troben encara amb més raó.

—Oh, és que no viuré si no tinc la certesa que ella es troba millor.

—¿Vol que cridi Baptistin?

—No, hi parlaré jo mateix.

Morrel va sortir, va cridar Baptistin i va dir-li unes paraules en veu baixa. L’ajudant de cambra va sortir corrents.

—Bé, ¿ja ho ha fet? —preguntà Montecristo en veure reaparèixer Morrel.

—Sí, i potser em sentiré una mica més tranquil.

—Estic esperant que em digui què li passa —va fer Montecristo, somrient.

—Sí, i vaig a fer-ho. Escolti, un dia em trobava en un jardí, amagat darrere un massís d’arbres i ningú hi sospitava la meva presència. Dues persones, el noms de les quals em callaré provisionalment, van passar a prop meu. Parlaven en veu baixa, però jo tenia un interès tan gran a saber què deien, que no em vaig perdre ni una de les seves paraules.

—Pels seus estremiments i la seva pal·lidesa, Morrel, ja veig que es tracta d’una cosa lúgubre.

—Oh, sí, d’allò més lúgubre, amic meu! Acabava de morir algú a casa de l’amo del jardí on em trobava. Una d’aquelles persones la conversa de les quals sentia era aquest propietari; l’altra, el metge. El primer confiava al segon les seves temences i els seus patiments, perquè era la segona vegada en un més que la mort, imprevista i ràpida, s’abatia sobre aquella casa, que hauries dit designada a la còlera de Déu per algun àngel exterminador.

—Ah, ah! —va dir Montecristo mentre fitava el jove i girava la butaca amb un moviment imperceptible per col·locar-se a l’ombra, mentre la llum donava de ple a la cara de Maximilien.

—Sí —va continuar aquest—, la mort havia entrat dues vegades en un mes a la casa.

—¿I què responia el doctor?

—Responia… responia que aquella mort no era gens natural, que calia atribuir-la a…

—¿A què?

—Al verí!

—Caram! —va dir Montecristo, amb la tos lleugera que, en els moments de suprema emoció, li servia per disfressar el rubor, la pal·lidesa o fins i tot l’atenció amb la qual escoltava—. ¿Realment va sentir això, Maximilien?

—Sí, estimat comte, vaig sentir-ho, i el doctor va afegir que, si es repetia una cosa semblant, es creuria obligat a denunciar-ho a la justícia.

Montecristo escoltava, o semblava escoltar, amb tota la calma del món.

—Doncs, bé —va dir Maximilien—, la mort Va colpejar una tercera vegada, i ni l’amo de la casa ni el metge no van dir res. Ara, potser tindrà lloc una quarta mort. Comte, ¿a què creu que em compromet saber aquest secret?

—Estimat amic —digué Montecristo—, em fa l’efecte que em conta una història que tots sabem de memòria. Conec la casa on va sentir això, o, almenys, en conec una de semblant, amb un jardí, un pare de família i un doctor; una casa on hi ha hagut tres morts estranyes i inesperades. Doncs, bé, miri’m: ¿tinc escrúpols de consciència, jo, que no he interceptat cap confidència, però sé tant com vostè sobre l’assumpte? No! Això no m’incumbeix gens ni mica. Diu que sembla que un àngel exterminador assenyali la casa a la còlera de Déu: ¿qui li assegura que la suposició no és una realitat? No vegi les coses que no volen veure els interessats. Si és la justícia i no pas la còlera de Déu qui es passeja per la casa, Maximilien, giri el cap i deixi-la actuar.

Morrel va estremir-se. Hi havia alhora alguna cosa lúgubre, solemne i terrible en el to del comte.

—D’altra banda —va continuar aquest amb un canvi de veu tan marcat que hauríeu dit que les últimes paraules no sortien de la boca de la mateixa persona—, ¿qui li diu que això es repetirà?

—Es repeteix, comte! —va exclamar Morrel—. I per això he vingut a veure’l.

—¿I què vol que jo hi faci, Morrel? ¿No deu voler que avisi el senyor procurador del rei?

Montecristo va articular les últimes paraules amb tanta claredat i en un to tan vibrant, que Morrel va aixecar-se de cop i va exclamar:

—Comte, comte, ¿sap de qui parlo, oi?

—Perfectament, amic meu, i l’hi demostraré posant els punts sobre les is, o més aviat noms a les persones. Vostè va passejar una nit pel jardí del senyor de Villefort, i, pel que m’ha dit, m’imagino que va ser la de la mort de la senyora de Saint-Méran. Va sentir el senyor de Villefort i el d’Avrigny parlar de la mort del senyor de Saint-Méran i de la no menys sorprenent de la marquesa. El senyor d’Avrigny deia que creia en un enverinament, fins i tot en dos, i vostè, home honest per excel·lència, es dedica d’ençà d’aleshores a palpar-se el cor, a llançar-se una sonda a la consciència per saber si ha de revelar el secret o callar. Ja no som a l’Edat Mitjana, estimat amic, ja no existeix la Sainte-Vehme[137] ni els seus jutges. ¿Què diable vol demanar a aquesta gent? ¿Consciència, què vols de mi?, com diu Sterne. Benvolgut amic, deixi’ls dormir si dormen, deixi’ls empal·lidir durant els insomnis, si és que en pateixen, i, per l’amor de Déu, dormi, vostè, que no té remordiments que li treguin la son.

Les fesomies de Morrel reflectien un dolor esgarrifós. Va agafar la mà de Montecristo.

—Però li dic que això torna a començar!

—Doncs, bé —va respondre el comte, sorprès per una insistència que no entenia gens ni mica i mirant Morrel amb més atenció—, deixi que recomenci: és una família d’atrides, Déu els ha condemnat i patiran la sentència. Desapareixeran tots com els castells de cartes que aixequen els nens i que fan caure amb una bufada. Fa tres mesos, va ser el senyor de Saint-Méran; fa dos, la senyora de Saint-Méran; l’altre dia, Barrois; avui, el vell Noirtier o la jove Valentine.

—¿Ho sabia? —va preguntar Morrel, en un paroxisme de terror tan intens que Montecristo, a qui la caiguda del cel hauria trobat impassible, va estremir-se—. ¿Vostè ho sabia i no deia res?

—Eh! ¿Què se me’n dóna, a mi? —va replicar, arronsant les espatlles—. No sé res d’aquesta gent: ¿he de perdre l’un per salvar l’altre? No. Al capdavall, entre el culpable i la víctima, no tinc cap preferència.

—Però jo —va exclamar Morrel, xisclant de dolor—, jo l’estimo!

—¿A qui estima? —va exclamar Montecristo, posant-se dret d’un salt i agafant les mans de Morrel, que les aixecava al cel.

—L’estimo amb bogeria, l’estimo com un insensat, donaria tota la meva sang per estalviar-li una llàgrima: estimo Valentine de Villefort, a qui estan assassinant en aquest moment, ¿em sent? L’estimo i pregunto a Déu i a vostè com puc salvar-la!

Montecristo va llançar un crit salvatge del qual només poden fer-se una idea els qui han sentit el rugit d’un lleó ferit.

—Desgraciat! —va exclamar, retorçant-se les mans al seu torn—. Desgraciat, estimes Valentine! Estimes aquesta filla d’una raça maleïda!

Morrel no havia vist mai una expressió semblant: mai uns ulls tan terribles havien flamejat davant seu; mai el geni del terror, que tantes vegades havia vist aparèixer als camps de batalla o durant les nits homicides d’Algèria, havia escampat al seu voltant focs tan sinistres.

Espantat, va retrocedir.

Quant a Montecristo, després de l’esclat i dels crits, va tancar un moment els ulls, com enlluernat pels llampecs interiors. Durant un moment, va concentrar-se amb tanta intensitat que el moviment ondulant del seu pit ple de tempestes va anar-se calmant visiblement, com les ones turbulentes i escumoses es fonen sota el sol després de la nuvolada.

El silenci, el recolliment, van durar uns vint segons.

Després el comte va aixecar el front, que havia empal·lidit.

—Vegi —va dir amb una veu amb prou feines alterada—, vegi, amic meu, com Déu sap castigar els homes més fanfarrons i freds amb terribles espectacles per la seva indiferència. Jo, que m’ho mirava com un espectador impassible i curiós; jo, que contemplava el desenvolupament d’aquesta lúgubre tragèdia; jo, que, semblant a l’àngel malvat, me’n reia del mal que fan els homes protegits pel secret (i el secret és fàcil de guardar per als rics i els poderosos), vet aquí que, al meu torn, em sento mossegat per la serp de la qual contemplava la marxa tortuosa, i mossegat al cor!

Morrel va amollar un gemec sord.

—Au, au —va continuar el comte—, prou de queixes com aquesta, sigui un home, sigui fort, tingui esperança, perquè jo sóc aquí i vetllo per vostè.

Morrel va moure tristament el cap.

—Li dic que tingui esperança, ¿m’entén? —va exclamar Montecristo—. Sàpiga que no menteixo mai, que mai no m’equivoco. Són les dotze, Maximilien. Doni gràcies al cel d’haver vingut ara i no pas aquest vespre o demà al matí. Escolti, doncs, el que vaig a dir-li: són les dotze; si Valentine encara no és morta, no morirà.

—Oh, Déu meu, Déu meu —va exclamar Morrel—, me l’he deixada moribunda!

Montecristo va posar-se una mà al front.

¿Què va passar dins aquell cap tan ple de secrets espantosos? ¿Què van dir a aquell esperit, implacable i humà alhora, l’àngel de la llum o el de les tenebres?

Només Déu ho sap!

Montecristo va aixecar de nou el cap: llavors, les seves fesomies ja tenien la calma d’una criatura quan es desperta.

—Maximilien —va dir—, torni tranquil·lament a casa seva. Li ordeno que no faci res, que no intenti cap gestió, que no deixi aflorar a la seva cara ni l’ombra d’una preocupació. Li donaré notícies, adéu.

—Déu meu, Déu meu! —va exclamar Morrel—. Amb aquesta sang freda m’espanta, comte. ¿És que té algun poder contra la mort? ¿És més que un home? ¿És un àngel? ¿És un déu?

I el jove, que mai no havia reculat ni una passa davant el perill, reculava davant Montecristo, presa d’un terror indicible.

Però Montecristo el mirava amb un somriure tan malenconiós i tendre alhora, que, a Maximilien, els ulls se li van omplir de llàgrimes!

—Tinc molt poder, amic meu —va respondre el comte—. Vagi-se’n, necessito estar sol.

Morrel, subjugat pel prodigiós ascendent que Montecristo exercia sobre tot allò que l’envoltava, ni solament va intentar sostreure-s’hi. Va estrènyer la mà del comte i se’n va anar.

A la porta, però, va aturar-se per esperar Baptistin, al qual va veure aparèixer a la cantonada del carrer Matignon. Tornava a corre-cuita.

Mentrestant, Villefort i d’Avrigny s’havien afanyat. Havien trobat Valentine encara desmaiada i el metge havia examinat la malalta amb la cura que exigien les circumstàncies i amb una profunditat redoblada pel fet de conèixer el secret.

Villefort, pendent de la mirada i dels llavis del metge, esperava el resultat de l’examen. Noirtier, més pàl·lid que la jove, més àvid d’una solució que el mateix Villefort, també esperava: tot ell era intel·ligència i sensibilitat.

Finalment, d’Avrigny va amollar lentament:

—Encara viu.

—¿Encara? —va exclamar Villefort—. Oh, doctor, acaba de pronunciar una paraula terrible!

—Sí —va dir el metge—, i repeteixo la frase: encara viu, i em sorprèn molt.

—¿Però s’ha salvat? —va preguntar el pare.

—Sí, donat que viu.

En aquell moment, la mirada de d’Avrigny va trobar la de Noirtier. Els ulls del vell espurnejaven amb una alegria tan extraordinària, amb una intel·ligència tan rica i fecunda, que van sorprendre el metge.

Va reclinar de nou la noia a la butaca. Els llavis de Valentine, tan pàl·lids i blancs com la resta del rostre, amb prou feines es dibuixaven. D’Avrigny va quedar-se immòbil, mirant Noirtier, que esperava i seguia tot el que feia.

—Senyor —va dir aleshores el metge a Villefort—, cridi la cambrera de la senyoreta Valentine, si us plau.

Villefort, que sostenia el cap de la filla, va deixar-la i va anar personalment a buscar la minyona.

Així que Villefort va sortir de l’habitació i va tancar la porta, d’Avrigny va acostar-se a Noirtier.

—¿Vol dir-me alguna cosa?

El vell va parpellejar expressivament. Aquest era, com recordem, l’únic signe afirmatiu del qual disposava.

—¿A mi sol?

—Sí —va fer Noirtier.

—Bé, em quedaré amb vostè.

Aleshores Villefort va entrar seguit de la cambrera; darrere la noia, anava la senyora de Villefort.

—¿Què ha fet, doncs, la nostra estimada criatura? —va exclamar aquesta—. Se n’ha anat de les meves habitacions tot dient que no es trobava bé, però no m’imaginava que es tractés de res seriós.

I la dona, amb llàgrimes als ulls i les mostres d’afecte d’una veritable mare, va acostar-se a Valentine i va agafar-li la mà.

D’Avrigny va continuar mirant Noirtier i va veure que els ulls se li dilataven i arrodonien; les galtes, pàl·lides, li tremolaven, la suor va xopar-li el front.

—Ah! —va exclamar el metge involuntàriament, seguint la mirada de Noirtier, és a dir, fitant la senyora de Villefort, que deia:

—Aquesta pobra criatura es trobarà millor al seu llit. Vingui, Fanny, l’hi portarem.

El senyor d’Avrigny, que veia en la proposició una manera de quedar-se sol amb Noirtier, va fer un moviment amb el cap per indicar que, en efecte, allò era el millor que podien fer, però va prohibir que la noia prengués res, tret del que ell li receptaria.

Van emportar-se Valentine, que havia recobrat els sentits, però que era incapaç de moure’s i gairebé de parlar, de baldada com es trobava pel sotrac que acabava de patir.

Tanmateix, va tenir forces per saludar amb un moviment del cap l’avi, a qui semblava que, en emportar-se-la, li arrancaven l’ànima.

D’Avrigny va seguir la malalta, va enllestir les prescripcions, va ordenar a Villefort que agafés un cabriolé i anés personalment a la farmàcia a fer preparar davant seu les pocions receptades, que les portés ell mateix i que l’esperés al dormitori de la filla. Després d’insistir en l’ordre de no deixar que Valentine prengués res, va baixar de nou a les habitacions de Noirtier, va tancar amb cura les portes, i, quan va assegurar-se que ningú no escoltava, va dir:

—A veure, ¿sap res sobre la malaltia de la seva néta?

—Sí —va fer el vell.

—Escolti, no podem perdre temps: jo li faré preguntes i vostè em respondrà.

Noirtier va fer un senyal per donar a entendre que estava preparat per respondre.

—¿Havia previst el que li ha passat avui a Valentine?

—Sí.

D’Avrigny va reflexionar un instant, després va acostar-se a Noirtier.

—Perdoni’m pel que li vaig a dir, però, en la terrible situació que ens trobem, no hem de negligir cap indici: ¿Va veure morir el pobre Barrois?

Noirtier va mirar al cel.

—¿Sap de què va morir? —va preguntar-li d’Avrigny mentre li posava una mà a l’espatlla.

—Sí.

—¿Creu que va ser una mort natural?

Els llavis inerts de Noirtier van esbossar una cosa semblant a un somriure.

—¿Aleshores se li va acudir la idea que l’havien enverinat?

—Sí.

—¿Creu que el verí del qual va morir li estava destinat?

—No.

—¿Pensa ara que la mà que va matar Barrois, volent acabar amb una altra persona, és la que avui ha actuat contra Valentine?

—Sí.

—¿Morirà també ella, doncs? —va preguntar d’Avrigny mentre adreçava a Noirtier una mirada profunda.

I va esperar l’efecte de la frase sobre el vell.

—No! —va respondre aquest amb una expressió de triomf, que hauria pogut destarotar les conjectures del més hàbil endeví.

—¿Aleshores té esperança? —va preguntar d’Avrigny amb sorpresa.

—Sí.

—¿Què espera?

El vell va donar a entendre amb els ulls que no podia respondre.

—Ah, sí, és veritat! —va murmurar d’Avrigny.

Després va adreçar-se de nou a Noirtier.

—¿Espera que l’assassí es cansarà?

—No.

—¿Aleshores creu que el verí no li farà efecte, a Valentine?

—Sí.

—¿No li dic res que no sàpiga, revelant-li que acaben d’intentar enverinar-la, oi?

El vell va fer un senyal amb els ulls per indicar que no en tenia cap mena de dubte.

—¿Com espera, doncs, que Valentine se’n surti?

Noirtier va mantenir la mirada clavada obstinadament en un punt de l’habitació; d’Avrigny va seguir-la i va veure que anava a parar a l’ampolla que contenia la poció que li portaven cada matí.

—Ah, ah! —va fer d’Avrigny, colpit per una idea sobtada—. ¿Ha tingut vostè la idea…?

Noirtier no el va deixar acabar.

—Sí —va fer.

—D’immunitzar-la contra el verí…

—Sí.

—Habituant-l’hi a poc a poc…

—Sí, sí, sí —va fer Noirtier, encantat que l’entenguessin.

—És clar, va sentir que jo deia que, en les pocions que li dono, entra la brucina, ¿no?, i, acostumant-la a aquest verí, ha volgut neutralitzar els efectes d’un altre.

Un altre cop l’expressió triomfant de Noirtier.

—I, en efecte, ho ha aconseguit! —va exclamar d’Avrigny—. Sense aquesta precaució, avui haurien mort Valentine, l’haurien mort sense remei, sense misericòrdia, donada la violència de l’atac; però només l’han fet trontollar, i, si més no aquesta vegada, Valentine no morirà.

Una alegria sobrehumana brillava als ulls del vell, que miraven al cel amb una expressió d’agraïment infinit.

Aleshores Villefort va entrar.

—Tingui, doctor —va dir—, el que ha demanat.

—¿Ho han preparat davant de vostè?

—Sí —va respondre el procurador del rei.

—¿No ha sortit de les seves mans?

—No.

D’Avrigny va agafar l’ampolla, va abocar-se unes quantes gotes del beuratge que contenia al palmell de la mà i se les va empassar.

—Bé —va dir—, pujarem a l’habitació de Valentine, donaré instruccions a tothom i vostè, senyor de Villefort, s’encarregarà personalment que tothom les compleixi.

Quan el senyor d’Avrigny, acompanyat de Villefort, entrava al dormitori de Valentine, un sacerdot italià d’aspecte sever i de parlar calmós i decidit, llogava la casa contigua a la mansió habitada pel senyor de Villefort.

Va ser impossible saber en virtut de quina transacció els llogaters de l’edifici van desallotjar-lo dues hores més tard, però el rumor que va escampar-se pel barri va ser que la casa no es trobava sòlidament assentada sobre els fonaments i amenaçava ruïna, cosa que no va impedir gens ni mica que el nou ocupant s’hi establís el mateix dia, vora les cinc, amb el seu modest mobiliari.

El nou llogater va signar un contracte per tres, sis o nou anys, i, segons el costum establert pels propietaris, va pagar sis mesos d’avançament. Com ja hem dit, era italià i es deia signor Giacomo Busoni.

Va cridar immediatament uns obrers, i, aquella mateixa nit, els rars vianants que passaven, ja tard, per la part alta del faubourg, veien amb sorpresa fusters i paletes treballant als fonaments de la casa que trontollava.





XCVI


Pare i filla

En el capítol precedent, hem vist que la senyora Danglars venia a anunciar oficialment a la senyora de Villefort la pròxima boda de la senyoreta Eugénie amb el senyor Andrea Cavalcanti.

Aquest anunci oficial, que indicava o semblava indicar una decisió adoptada per tots els interessats en el gran afer, havia anat precedit tanmateix d’una escena de la qual hem de donar compte als nostres lectors.

Els preguem, doncs, que retrocedeixin una passa i es traslladin, el mateix matí d’aquest dia de grans catàstrofes, al bonic saló tan ben daurat que ja els hem fet conèixer i que constituïa l’orgull del seu propietari, el senyor baró Danglars.

En efecte, en aquest saló, cap a les deu del matí, feia uns minuts que es passejava el mateix baró, d’allò més pensarós i visiblement inquiet, mirant a totes les portes i aturant-se cada vegada que sentia un soroll.

Quan se li va acabar la paciència, va cridar l’ajudant de cambra.

—Étienne —li digué—, esbrini per què la senyoreta Eugénie m’ha pregat que l’esperés al saló i informi’s per quin motiu m’hi fa esperar tanta estona.

Amollat el rampell de mal humor, el baró va calmar-se una mica.

En efecte, en despertar-se, la senyoreta Danglars havia fet demanar una audiència al pare i havia designat el saló daurat per celebrar-la. La singularitat de la petició i sobretot el seu caràcter oficial, havien sorprès força el banquer, que havia accedit immediatament al desig de la filla i havia anat el primer al saló.

Étienne va tornar aviat de la seva ambaixada.

—La cambrera de la senyoreta m’ha anunciat que aquesta acabava de vestir-se i que no tardarà.

Danglars va moure el cap per indicar que estava satisfet. De cara a la gent, fins i tot de cara als seus criats, Danglars feia de persona bondadosa i pare feble: era una faceta del paper que s’havia imposat en la comèdia populista que representava, una actitud que havia adoptat i que semblava escaure-li, com els llavis arromangats i riallers esqueien al perfil dret de les màscares dels pares del teatre antic mentre la banda esquerra oferia una ganyota dolorosa i ploranera.

Afanyem-nos a dir que, en la intimitat, els llavis arromangats i riallers es transformaven en la ganyota dolorosa i ploranera, de manera que, la major part del temps, l’home bondadós desapareixia per cedir el lloc al marit brutal i al pare absolut.

«¿Per què diable aquesta boja, que, pel que sembla, vol parlar amb mi —es deia Danglars—, no ve simplement al meu despatx, i, sobretot, per què vol parlar-me?».

Rumiava per vintena vegada aquest pensament inquietant quan la porta es va obrir i Eugénie va aparèixer amb un vestit de setí negre recamat de flors mats del mateix color, pentinada i amb guants, com si anés a seure a la seva butaca del teatre italià.

—¿I bé, què passa, Eugénie? —va explicar el pare—. ¿Per què hem de parlar en aquest saló solemne quan s’està tan bé en el meu despatx?

—Té tota la raó, senyor —va respondre Eugénie, fent un gest al pare per indicar-li que podia seure—, i acaba de plantejar dues preguntes que resumeixen d’entrada la conversa que hem de tenir. Vaig a respondre-les, doncs, totes dues, i, contra les lleis del costum, primer la segona perquè és la menys complexa. He escollit el saló, senyor, com a lloc per a la cita, per evitar les impressions desagradables i les influències del despatx d’un banquer. Els llibres de comptabilitat, per ben daurats que estiguin, els calaixos tancats com les portes d’una fortalesa, els munts de bitlles de banc que no saps d’on vénen, i les quantitats de cartes procedents d’Anglaterra, Holanda, Espanya, les Índies, la Xina o el Perú, actuen en general estranyament sobre el caràcter d’un pare i li fan oblidar que, en aquest món, hi ha un interès més important i sagrat que el de la posició social i el de l’opinió dels teus comitents. He escollit, doncs, aquest saló, on vostè veu, somrients i feliços en els seus marcs magnífics, el retrat de vostè, el meu, el de la mare, i tota mena de paisatges pastorals i escenes bucòliques entendridores. Confio molt en el poder de les impressions externes. Potser és un error, sobretot pel que fa a vostè, però, què vol fer-hi, jo no seria artista si no em quedessin algunes il·lusions.

—Molt bé —va respondre el senyor Danglars, que havia escoltat la tirada amb una sang freda impertorbable, però sense entendre-hi ni un borrall, absort com es trobava, en tant que persona carregada de segones intencions, en la recerca del fil de les seves pròpies idees en les idees de l’interlocutor.

—Bé, ja hem aclarit, més o menys, el segon punt —va dir Eugénie sense el més mínim atabalament i amb l’aplom d’allò més masculí que caracteritzava gestos i paraules—, i vostè em sembla satisfet amb l’explicació. Ara tornem al primer. Em preguntava per què havia sol·licitat aquesta audiència. Ho diré en dues paraules, senyor: no vull casar-me amb el comte Andrea Cavalcanti.

Danglars va fer un salt a la butaca tot aixecant braços i ulls alhora al cel.

—Sí, senyor, és això —va prosseguir Eugénie, que continuava tranquil·la—. L’ha sorprès, ja ho veig, perquè, d’ençà que va començar aquest petit afer, jo no he manifestat la més mínima oposició, sobretot tenint en compte que, quan arriba el moment, sé oposar sense embuts una voluntat franca i absoluta a les persones que no m’han consultat i a les coses que no m’agraden. Aquesta vegada, però, la tranquil·litat, la passivitat, com diuen els filòsofs, venia d’una altra font: del fet que, filla submisa i devota —un somriure lleuger va dibuixar-se als llavis de porpra de la jove—, intentava obeir.

—¿I bé? —va preguntar Danglars.

—Doncs, bé, senyor —va respondre Eugénie—, ho he intentat amb totes les meves forces, però ara, arribat el moment, malgrat els esforços que he fet, em sento incapaç d’obeir.

—Però, en fi —va dir Danglars, que, esperit secundari, semblava d’entrada d’allò més aclaparat pel pes d’aquella lògica implacable, la flegma de la qual delatava tanta premeditació i força de voluntat—, ¿quina és la raó del refús, Eugénie, quina és?

—La raó, oh, Déu meu! —va replicar la jove—, no és que l’home sigui més lleig, més ruc o més desagradable que un altre, no. El senyor Andrea Cavalcanti pot passar fins i tot per un model força atractiu entre la gent que considera els homes per la cara i la talla. Tampoc no és perquè m’arribi al cor menys que un altre: aquest seria un motiu de col·legiala, que considero molt per sota meu. No estimo absolutament ningú, senyor, i vostè ho sap perfectament, ¿no? No veig, doncs, per què, sense una necessitat absoluta, hauria de complicar-me la vida amb un company etern. ¿No diu el savi en alguna banda «Massa de res», i en una altra «Porta-ho tot a sobre»? Fins i tot van ensenyar-me aquests aforismes en llatí i en grec. L’un és, crec, de Fedre; l’altre, de Bias[138]. Doncs, bé, estimat pare, en el naufragi de la vida, perquè la vida és un naufragi etern de les nostres esperances, jo llenço al mar el meu equipatge inútil, això és tot, i em quedo amb la meva voluntat, preparada per viure perfectament sola i, en conseqüència, perfectament lliure.

—Desgraciada, desgraciada! —va murmurar Danglars, empal·lidint, perquè coneixia per una llarga experiència la solidesa de l’obstacle amb el qual topava tan sobtadament.

—¿Desgraciada? —va replicar Eugénie—. ¿Desgraciada, diu, senyor? Gens ni mica! I l’exclamació em sembla d’allò més teatral i afectada. Al contrari, sóc feliç perquè, ¿què em falta, li pregunto? La gent em troba bella, i ja és alguna cosa perquè t’acullin favorablement. M’agraden les bones rebudes: il·luminen les cares i, aleshores, trobo menys lletja la gent que m’envolta. Tinc una certa intel·ligència i una certa sensibilitat que em permeten extraure de l’existència general, per incorporar-ho a la meva, el que hi trobo de bo, com fa el mico quan trenca la nou verda per treure’n el que conté. Sóc rica perquè vostè és una de les primeres fortunes de França, perquè sóc la seva única filla i vostè no és tan tenaç com els pares de la Porte-Saint-Martin i els de la Gaîté, que deshereten les filles perquè no els volen donar néts. D’altra banda, la llei, previsora, li treu el dret de desheretar-me, si més no del tot, com li treu el poder d’obligar-me a casar-me amb aquest o amb l’altre. Per tant, bonica, espiritual, adornada amb algun talent, com diuen a les òperes còmiques, i rica! Això, senyor és la felicitat. ¿Per què em diu, doncs, desgraciada?

Danglars, veient la filla somrient i orgullosa fins a la insolència, no va poder reprimir un rampell de brutalitat que va traduir-se en un crit, però va ser l’únic. Sota la mirada de la filla, davant les celles negres, arrufades amb un gest d’interrogació, va girar-se amb prudència i va calmar-se a l’instant, domat per la mà de ferro de la circumspecció.

—En efecte, filla meva —va respondre amb un somriure—, té totes les coses de les quals presumeix, tret d’una. No vull dir-li massa bruscament quina és, prefereixo deixar que l’endevini.

Eugénie va mirar Danglars, molt sorpresa pel fet que li negués un dels florons de la corona d’orgull que acabava de posar-se al cap amb tanta supèrbia.

—Filla meva —va continuar el banquer—, acaba d’explicar-me perfectament els sentiments que presideixen les intencions d’una noia com vostè quan ha decidit no casar-se. Ara em toca a mi dir-li quins són els motius d’un pare com jo per decidir que la filla es casarà.

Eugénie va inclinar-se, no pas com una noia submisa que escolta sinó com una adversària disposada a discutir, que espera.

—Filla meva —va continuar Danglars—, quan un pare demana a la seva filla que prengui espòs, sempre té un motiu per desitjar-ne el casament. Unes vegades, a causa de la mania de la qual vostè parlava fa un moment, és a dir de veure’s reviure en els seus néts. Començo per dir-li que jo no tinc aquesta feblesa: les alegries familiars em resulten si fa no fa indiferents. Puc confessar-ho a una noia que considero prou filòsofa per comprendre aquesta indiferència i no considerar-la un crim.

—En bona hora, senyor —va dir Eugénie—. Parlem amb franquesa, això m’agrada.

—Oh! —va dir Danglars—. Ja veu que, sense compartir d’una manera general la seva simpatia per la franquesa, m’hi sotmeto quan crec que la circumstància m’hi convida. Continuaré, doncs. Vaig proposar-li un marit, no pas per vostè perquè, realment, no hi pensava gens ni mica aleshores (i, si li agrada la franquesa, aquí en té una mostra), sinó perquè necessitava que l’apreciés com més aviat millor per certes combinacions comercials que estic establint en aquest moment.

Eugénie va fer un gest.

—Les coses són com tinc l’honor de dir-l’hi, filla meva, i no s’enfadi amb mi perquè és vostè qui m’obliga a parlar. Com pot comprendre, entro a pesar meu en aquestes explicacions aritmètiques amb una artista a qui fa por entrar en el despatx d’un banquer i percebre-hi (els filòsofs també ho diuen així, em sembla) impressions o sensacions desagradables i antipoètiques.

»Tanmateix, sàpiga, benvolguda senyoreta, que, en aquest despatx de banquer, on va entrar de gust abans d’ahir per demanar-me els mil francs que li dono cada més per a les seves fantasies, hi aprens moltes coses útils fins i tot per a la gent jove que no vol casar-se. Hi aprens, per exemple, i, per consideració a la seva susceptibilitat nerviosa, l’hi diré en aquest saló, que el crèdit d’un banquer és la seva vida física i moral, que el crèdit sosté l’home com la respiració manté viu el cos, un tema sobre el qual el senyor comte de Montecristo va fer-me un dia un discurs que no he oblidat. Hi aprens que, a mesura que el crèdit es retira, el cos esdevé un cadàver, i que això li passarà d’aquí a poc temps al banquer que té l’honor de ser el pare d’una noia tan entesa en lògica.

Eugénie, però, en lloc d’inclinar-se sota el cop, va redreçar-se.

—Arruïnat! —va exclamar.

—Ha trobat l’expressió exacta, filla meva, la bona —va dir Danglars mentre es gratava el pit, tot conservant en la seva tosca cara el somriure d’un home sense cor, però no pas sense agudesa—: arruïnat, això!

—Ah! —va fer Eugénie.

—Sí, arruïnat! Doncs, bé, vet aquí que ja coneixem el secret horrorós, com diu el poeta tràgic. I ara, filla meva, sàpiga per boca meva com la desgràcia pot esdevenir menor, no dic per a mi sinó per a vostè.

—Oh, és mal fisonomista, senyor —va exclamar Eugénie—, si es pensa que és per mi que deploro la catàstrofe que m’exposa. Jo, arruïnada! ¿I què se me’n dóna? ¿És que no puc, com la Pasta[139], com la Malibran[140], com la Grisi[141], aconseguir el que vostè, fos quina fos la seva fortuna, no m’hauria donat mai: cent o cent cinquanta mil lliures de renda, que només em deuré a mi mateixa, i que, en lloc d’arribar-me com els miserables dotze mil francs que vostè em donava amb morros i retrets sobre la meva prodigalitat, em vindran acompanyats d’aclamacions, bravos i flors? I encara que no tingués aquest talent, del qual vostè dubta com em demostra el seu somriure, ¿no em quedaria encara el meu furiós amor per la independència, que val més que tots els tresors i que està per sobre fins i tot del meu instint de conservació?

»No, no em poso trista per mi, sempre sabria sortir-me’n. Els meus llibres, els meus quaderns, el meu piano, són coses que no costen cares, que podria procurar-me sempre i que sempre tindré. Si es pensa que m’afligeixo per la senyora Danglars, s’equivoca de nou. O l’erro de mig a mig o la meva mare ha pres totes les precaucions possibles contra la catàstrofe que l’amenaça, a vostè, i que passarà sense afectar-la. S’ha posat a cobert, espero, i no ha estat la seva sol·licitud per mi el que ha pogut distreure-la de les seves preocupacions econòmiques, perquè, gràcies a Déu, amb el pretext que jo estimava la meva llibertat, m’ha deixat tota la meva independència.

»Oh, no, senyor, des de la meva infància, he vist passar massa coses al meu voltant, i les he enteses massa bé perquè la desgràcia em faci més impressió que no cal. Que jo recordi, mai no m’ha estimat ningú, per desgràcia! Això, naturalment, m’ha portat a no estimar ningú, per sort! Ara ja coneix la meva professió de fe.

—¿Aleshores —va dir Danglars, pàl·lid a causa d’una còlera que no tenia l’origen en l’amor paternal ofès—, aleshores, senyoreta, persisteix a voler consumar la meva ruïna?

—¿La seva ruïna? —va dir Eugénie—. ¿Consumar jo la seva ruïna? ¿Què vol dir? No l’entenc.

—Millor, això em deixa una mica d’esperança. Escolti.

—Escolto —va dir Eugénie, mirant tan fixament el pare que aquest va haver de fer un esforç per no abaixar els ulls sota el poderós esguard de la jove.

—El senyor Cavalcanti es casa amb vostè, i, fent-ho —va continuar Danglars—, aporta tres milions de dot que col·loca al meu banc.

—Ah, molt bé! —va fer Eugénie amb un menyspreu sobirà mentre s’allisava els guants.

—¿Pensa que l’enganyaria amb aquests tres milions? —digué Danglars—. Res d’això: aquests tres milions seran destinats a produir-ne almenys deu. Junt amb un banquer amic meu, he obtingut la concessió d’un ferrocarril, l’única indústria dels nostres dies que ofereix les oportunitats fabuloses d’èxit immediat que Law[142] va aplicar antany per als bons parisencs, aquests eterns badocs de l’especulació, a un Mississipi fantàstic. Segons els meus càlculs, cal posseir ara una milionèsima de via com abans calia tenir una vessana de terra erma a la vora de l’Ohio. És una inversió hipotecària, cosa que significa un progrés, com vostè veu, ja que tindrem almenys deu, quinze, vint, cent lliures d’acer a canvi dels nostres diners! Doncs, bé, d’aquí a vuit dies, he de dipositar quatre milions pel meu compte! Quatre milions que, com li dic, en produiran deu o dotze.

—Tanmateix, durant la visita que li vaig fer abans d’ahir, senyor, si se’n recorda, el vaig veure ingressar, ¿se’n diu així, no?, cinc milions i mig. Vostè mateix me’ls va ensenyar en dos bons del tresor, i el va sorprendre que uns papers que tenien tant de valor no m’enlluernessin com ho faria un llampec.

—Sí, però aquells cinc milions i mig no són meus; són solament una prova de la confiança que la gent té en mi. La meva fama de banquer popular m’ha valgut la confiança dels hospitals, i aquells cinc milions i mig són dels hospitals. En uns altres temps, no hauria dubtat a fer-los servir, però, avui, tothom sap les grans pèrdues que he tingut i, com li he dit, comença a faltar-me el crèdit. D’un moment a l’altre, l’administració pot reclamar-me el dipòsit, i, si l’he invertit en una altra cosa, em veuré obligat a fer una bancarrota vergonyosa. No és que jo menyspreï les bancarrotes, cregui’m, però m’agraden les que enriqueixen, no pas les que t’arruïnen. O això o que vostè es casi amb el senyor Cavalcanti. Només cal que jo cobri els tres milions del dot, o que la gent cregui que els cobraré, perquè el meu crèdit es refermi, i la meva fortuna, que fa un mes o dos que es troba enfonsada en els abismes oberts sota els meus peus per una fatalitat inconcebible, es restableixi. ¿M’entén?

—Perfectament: que m’empenyora per tres milions, ¿no?

—Com més alta és la suma, més afalagadora resulta. Això li dóna una idea del valor de la seva persona.

—Gràcies. Una última paraula, senyor: ¿em promet que farà servir la xifra del dot que ha d’aportar el senyor Cavalcanti sense tocar els diners? No és una qüestió d’egoisme sinó de delicadesa. Col·laboraré de gust a aixecar de nou la seva fortuna, però no vull ser el seu còmplice en la ruïna dels altres.

—Però ja li dic que, amb aquests tres milions… —va exclamar Danglars.

—¿Creu, senyor, que se’n sortirà sense haver de tocar-los?

—Ho espero, però sempre amb la condició que la celebració del matrimoni consolidi el meu crèdit.

—¿Podrà pagar al senyor Cavalcanti els cinc-cents mil francs que vostè em dóna pel contracte?

—Els cobrarà quan tornarem de l’Ajuntament.

—Bé!

—¿Bé? ¿Què vol dir?

—Vull dir que, demanant-me la signatura, em deixa absolutament lliure, ¿no?

—Absolutament.

—Aleshores bé! Com li deia, senyor, estic disposada a casar-me amb el senyor Cavalcanti.

—¿Però quins projectes té?

—Ah, aquest és el meu secret. ¿En què consistiria la meva superioritat sobre vostè si, ara que conec el seu secret, jo li revelés el meu?

Danglars va mossegar-se els llavis.

—¿Es troba, doncs, disposada a fer les poques visites oficials absolutament indispensables?

—Sí —va respondre Eugénie.

—¿I a signar el contracte d’aquí a tres dies?

—Sí.

—Aleshores sóc jo qui diu: bé!

I Danglars va agafar una mà de la filla i l’hi va estrènyer.

Cosa extraordinària, però: durant l’encaixada el pare no va gosar dir «Gràcies, filla meva», ni la noia va tenir un somriure per a ell.

—¿S’ha acabat la conferència? —va preguntar Eugénie, aixecant-se.

Danglars va moure el cap per indicar que no tenia res més a dir.

Cinc minuts després, el piano sonava sota els dits de la senyoreta d’Armilly, i la senyoreta Danglars cantava la maledicció de Brabantio a Desdèmona[143].

Al final del fragment, Étienne va entrar i va anunciar a Eugénie que els cavalls ja eren enganxats al cotxe i que la baronessa l’esperava per anar a fer les visites.

Ja hem vist les dues dones a casa de Villefort, d’on van sortir per continuar les seves gestions.





XCVII


El contracte

Tres dies després de l’escena que acabem de contar, és a dir pels volts de les cinc de la tarda del dia fixat per a la signatura del contracte matrimonial entre la senyoreta Eugénie Danglars i Andrea Cavalcanti, a qui el banquer s’obstinava a seguir anomenant príncep, mentre una brisa fresca feia tremolar les fulles del jardinet situat a la part del davant de la casa del comte de Montecristo, aquest es preparava per sortir. Els cavalls ja l’esperaven clavant potades a terra, subjectats per la mà del cotxer, instal·lat feia un quart d’hora al seu seient, quan l’elegant faetó que ja hem vist diverses vegades, especialment durant la vetllada d’Auteuil, va girar ràpidament a l’angle de la porta d’entrada, i, més que deixar, va llançar als esglaons de l’escalinata el senyor Andrea Cavalcanti, tan daurat i tan resplendent com si fos ell qui anés a casar-se amb una princesa.

Va preguntar per la salut del comte amb la familiaritat que li era habitual, i, pujant amb agilitat al primer pis, va trobar Montecristo al capdamunt de l’escala. En veure’l, el comte es va aturar. Quant al jove, anava llançat, i, quan anava llançat, res no el detenia.

—Eh, bon dia, benvolgut senyor de Montecristo!

—Ah, senyor Andrea! —li va respondre el comte amb la seva veu mig burleta—. ¿Com es troba?

—Meravellosament, com pot veure. Vinc a parlar amb vostè de mil coses. Primer de tot, però, ¿sortia o tornava?

—Sortia, senyor.

—Aleshores, perquè no faci tard, si li va bé, pujaré a la seva calessa i Tom ens seguirà conduint el meu faetó.

—No —va dir el comte, que no tenia ganes que el jove l’acompanyés, amb un imperceptible somriure de menyspreu—, no, prefereixo donar-li audiència aquí, benvolgut senyor Andrea; es parla millor en una habitació, on no hi ha un cotxer que pugui plegar les paraules al vol.

El comte va tornar, doncs, a l’interior de la casa, a un salonet del primer pis, va seure i, mentre encreuava les cames, va fer un senyal al jove perquè també segués.

Andrea va adoptar la seva actitud més alegre.

—Ja sap, estimat comte —va dir—, que la cerimònia tindrà lloc aquest vespre; a les nou, signarem el contracte a cal sogre.

—¿Ah, sí? —va preguntar Montecristo.

—¿Com? ¿Vol dir que se n’assabenta per mi, que el senyor Danglars no li havia anunciat la solemnitat?

—Vaig rebre una carta d’ell ahir, però em sembla que no hi figurava l’hora.

—És possible, el sogre deu haver comptat amb la notorietat pública.

—Bé, senyor Cavalcanti, el veig feliç. Realment, l’aliança que contreu és molt afortunada. A més, la senyoreta Danglars és bufona.

—Oh, sí! —va respondre Cavalcanti, ple de modèstia.

—I sobretot molt rica, almenys pel que jo sé —digué Montecristo.

—¿Molt rica de debò?

—Sens dubte. Diuen que el senyor Danglars amaga almenys la meitat de la seva fortuna.

—I en confessa quinze o vint milions —va dir Andrea amb una mirada espurnejant d’alegria.

—Sense comptar que és a punt de ficar-se en un gènere d’especulació ja una mica gastada als Estats Units i Anglaterra, però del tot nova a França.

—Sí, sí, ja sé a què es refereix: el ferrocarril l’adjudicació del qual acaba d’obtenir, ¿no?

—Exacte! Segons l’opinió general, guanyarà almenys deu milions en aquest negoci.

—¿Deu milions, diu? És magnífic! —va exclamar Cavalcanti, embriagat pel soroll metàl·lic d’aquelles paraules daurades.

—Sense comptar que aquesta fortuna anirà a parar a les mans de vostè —va dir Montecristo—, com és de justícia ja que la senyoreta Danglars és filla única. D’altra banda, segons va dir-me el pare de vostè, la seva fortuna és gairebé igual a la de la promesa. Deixem, però, de parlar de diners. ¿Sap, senyor Andrea, que ha portat amb molta vista i habilitat aquest assumpte?

—No ho he fet malament, no —va dir el jove—. Vaig néixer per a diplomàtic.

—Doncs, bé, això el farà entrar a la diplomàcia. La diplomàcia, sap, no s’aprèn; és una cosa instintiva… ¿I què me’n diu, del cor?

—Realment, em fa por —va respondre Andrea, en el to que havia vist fer servir a Dorante o Valère per respondre a Alceste al Théâtre-Français.

—¿Ella l’estima, però, una mica?

—Cal suposar-ho —va dir Andrea amb un somriure de vencedor—, considerant que es casa amb mi. Tanmateix, no oblidem un punt important.

—¿Quin?

—Que m’han ajudat molt en tot això.

—Bah!

—De debò.

—Deuen haver estat les circumstàncies.

—No, vostè.

—¿Jo? ¿Què diu, príncep? —va fer Montecristo, insistint amb afectació sobre el títol—. ¿Què he pogut fer, jo, per vostè? ¿No n’hi havia prou amb la seva posició social i amb els seus mèrits?

—No —va replicar Andrea—, no. Digui el que vulgui, senyor comte, jo mantinc que la posició d’un home com vostè ha fet més que el meu nom, la meva posició social i els meus mèrits.

—S’equivoca de mig a mig, senyor —va dir Montecristo, que va adonar-se de la pèrfida habilitat del jove i va comprendre l’abast de les paraules—. No va guanyar-se la meva protecció fins que no vaig assabentar-me de la influència i la fortuna del seu pare. Perquè, al capdavall, ¿qui va proporcionar-me, a mi, que no els havia vist mai, ni vostè ni el seu il·lustre progenitor, el plaer de conèixer-los? Van ser dos bons amics meus, lord Wilmore i mossèn Busoni. ¿Qui va animar-me, no solament a servir-li de garantia sinó a patrocinar-lo? El nom del seu pare, tan conegut i honorat a Itàlia. Personalment, a vostè, no el conec de res.

Aquesta tranquil·litat, aquesta perfecta desimboltura van fer comprendre a Andrea que, de moment, l’estrenyia una mà més musculosa que la seva i que no podia desempallegar-se’n fàcilment.

—Ah, caram! —va exclamar—. ¿El meu pare té, doncs, una gran fortuna, senyor comte?

—Sembla que sí, senyor —va respondre Montecristo.

—¿Sap si el dot que m’ha promès ha arribat?

—N’he rebut la carta d’avís.

—¿I els tres milions?

—Segons totes les probabilitats, es troben en camí.

—¿Els cobraré, doncs, de debò?

—Caram! —va exclamar el comte—. Em sembla que, fins ara, els diners no li han faltat!

Això va sorprendre tant Andrea que no va poder-se estar de somiar un moment.

—Aleshores —va dir, en sortir de l’embadaliment—, em queda per demanar-li una cosa, que comprendrà encara que li resulti desagradable.

—Parli —va dir Montecristo.

—Gràcies a la meva fortuna, m’he relacionat amb moltes persones distingides, i tinc, almenys de moment, una multitud d’amics. Casant-me, però, com ho faig, en presència de tota la societat parisenca, ha de recolzar-me un nom il·lustre i, a falta de la mà paterna, ha d’acompanyar-me’n a l’altar una de poderosa. Perquè el pare no vindrà a París, ¿oi?

—És vell, ha rebut moltes ferides i pateix moltíssim, diu, cada cop que viatja.

—Ho comprenc. Doncs, bé, he vingut a demanar-li una cosa.

—¿A mi?

—Sí, a vostè.

—¿I quina és, Déu meu?

—Que el reemplaci.

—¿Què diu, benvolgut senyor? Oh! ¿Després de les nombroses vegades que ens hem vist, em coneix tan poc com per demanar-me una cosa així? Demani’m un préstec de mig milió, i, encara que es tracti d’una cosa força rara, em molestarà menys, paraula d’honor. Sàpiga, i em creia que ja l’hi havia dit, que, en la seva participació, sobretot moral, en les coses d’aquest món, el comte de Montecristo mai no ha abandonat els escrúpols, encara diria més, les supersticions d’un home d’Orient. ¿Presidir un casament, jo, que tinc un serrall al Caire, un altre a Esmirna i un tercer a Constantinoble? Mai!

—¿Així, refusa?

—Sí. I faria el mateix encara que fos el meu fill o un germà.

—Ah, caram! —exclamà Andrea, desil·lusionat—. ¿I què faré, aleshores?

—Diu que té un munt d’amics.

—D’acord, però va ser vostè qui va presentar-me a casa del senyor Danglars.

—En absolut! Restablim la veritat dels fets: jo vaig fer que dinés amb ell a Auteuil, però va presentar-se vostè mateix. És ben diferent, diable!

—Sí, pel que fa al matrimoni, vostè m’ha ajudat…

—¿Jo? En res. Si us plau, cregui’m. Recordi el que li vaig respondre quan va venir a demanar-me que fes la petició: tinc per norma no fer mai aquestes coses, benvolgut príncep.

Andrea va mossegar-se els llavis.

—¿Però, en fi, almenys hi assistirà?

—Tot París hi assistirà.

—Oh, per descomptat!

—Doncs, bé, jo seré allà, com tot París —va dir el comte.

—¿Signarà l’acta?

—Oh, no hi veig cap inconvenient! Els meus escrúpols no arriben tan lluny.

—En fi, donat que no vol concedir-me res més, he d’acontentar-me amb això. Li demanaré una última cosa, però, comte.

—¿Quina?

—Un consell.

—Vagi amb compte, un consell és pitjor que un servei.

—Oh! Aquest pot donar-me’l sense comprometre’s.

—Digui’m.

—El dot de la meva dona és de cinc-centes mil lliures.

—És la quantitat que va anunciar-me el mateix senyor Danglars.

—¿Cal que la rebi o he de deixar-la en mans del notari?

—Quan es vol fer les coses com cal, en general, els dos notaris se citen en el moment del contracte per l’endemà o l’endemà passat; l’endemà o l’endemà passat, fan l’intercanvi dels dots, dels quals es donen mútuament un rebut. Celebrat el casament, posen els milions a disposició de vostè, com a cap de la comunitat.

—Miri —va dir Andrea amb una certa inquietud mal dissimulada—, és que creia haver sentit dir al sogre que tenia la intenció de col·locar els nostres fons en el famós negoci del ferrocarril del qual vostè em parlava fa una estona.

—Bé, pel que tothom assegura —va replicar Montecristo—, és la manera de triplicar els capitals en un any. El senyor baró de Danglars és un bon pare i sap comptar.

—Tot va bé, doncs, tret del seu refús, que em trenca el cor.

—Atribueixi’l a uns escrúpols molt naturals en aquestes circumstàncies.

—Entesos, ho farem al seu gust —va dir Andrea—; fins al vespre, a les nou.

—Fins al vespre.

I, malgrat una lleugera resistència de Montecristo, que va conservar el somriure de cerimònia tot i que els llavis li van empal·lidir, Andrea va agafar-li la mà, l’hi va estrènyer, va pujar d’un salt al faetó i va desaparèixer.

Les quatre o cinc hores que li quedaven fins a les nou, Andrea va invertir-les en gestions i visites destinades a interessar els amics dels quals havia parlat perquè apareguessin amb tot el luxe dels seus carruatges a casa del banquer, enlluernant-los amb promeses d’accions, que, d’aleshores ençà, van trasbalsar tothom i de les quals Danglars tenia aleshores la iniciativa.

Efectivament, a dos quarts nou del vespre, el gran saló dels Danglars, la galeria contigua i els altres tres salons de la planta eren plens d’una multitud perfumada, que no s’hi havia reunit per simpatia sinó per la temptació irresistible de trobar-se allí on se sap que hi ha novetats.

Un acadèmic diria que les recepcions mundanes són col·leccions de flors que atreuen papallones inconstants, abelles famolenques i borinots brunzinaires.

No cal dir que els salons resplendien sota les espelmes, onades de llum inundaven les motllures d’or i els tapissos de seda, i el mal gust de la decoració, que l’únic que tenia al seu favor era la riquesa, brillava amb tot el seu esclat.

La senyoreta Eugénie anava vestida amb una simplicitat d’allò més elegant: un vestit de seda blanca recamada de blanc, i una rosa blanca mig amagada entre els cabells d’atzabeja constituïen tot el seu ornament, que no enriquia ni la més petita joia.

Només la mirada expressava una seguretat perfecta, destinada a desmentir allò que la càndida vestimenta tenia de vulgarment virginal als seus propis ulls.

La senyora Danglars, a trenta passes d’ella, parlava amb Debray, Beauchamp i Château-Renaud. Debray havia entrat a la casa amb motiu de la solemnitat, però com tothom i sense cap privilegi particular.

El senyor Danglars, voltat de diputats i financers, explicava una teoria sobre uns nous impostos la qual pensava posar en pràctica quan la força de les coses obligués el govern a cridar-lo al ministeri.

Andrea havia agafat pel braç un dels dandis més trempats de l’Òpera i li explicava, amb força impertinència, atès que necessitava mostrar-se atrevit per semblar desimbolt, els seus projectes per al futur i el progrés que, amb les seves cent setanta-cinc mil lliures de renda, pensava imprimir a la moda parisenca.

La gernació deambulava pels salons com un flux i un reflux de turqueses, robins, maragdes, òpals i diamants.

Com sempre, les dones més velles eren les més empolainades, i les més lletges les que s’exhibien amb més obstinació.

Si hi havia algun bell lliri blanc, alguna rosa suau i perfumada, calia buscar-los i descobrir-los amagats en un racó per una mare amb turbant o per una tia disfressada d’ocell del paradís.

Contínuament, enmig de la multitud, la bonior i les rialles, les veus dels uixers llançaven un nom conegut en el món de les finances, respectat a l’exèrcit o il·lustre en el camp de les lletres, i un dèbil moviment dels grups l’acollia.

Per cadascun, però, dels noms que tenien el privilegi de provocar un estremiment en l’oceà d’onades humanes, molts era acollits amb indiferència o amb rialles de menyspreu.

Quan la maneta del massís rellotge de pèndol, que representava Endimió adormit, assenyalava les nou en una esfera d’or, i la campana, reproductora fidel del pensament de la màquina, sonava nou vegades, els uixers van pronunciar el nom del comte de Montecristo, i tota l’assemblea, com si la sacsegés un corrent elèctric, va girar-se cap a la porta.

El comte anava vestit de negre i amb la senzillesa habitual. L’armilla blanca dibuixava el pit ample i noble, el coll negre destacava tant sobre la pal·lidesa mat de la pell que semblava d’una frescor singular. L’única joia que portava era una cadena d’or a l’armilla, tan fina que amb prou feines es notava sobre el piqué blanc.

La gent va formar immediatament un cercle al voltant de la porta.

Amb un cop d’ull, el comte va veure la senyora Danglars en un extrem del saló, el senyor Danglars a l’altre, i la senyoreta Eugénie davant seu.

Primer va acostar-se a la baronessa, que parlava amb la senyora de Villefort, la qual havia acudit sola perquè Valentine encara es trobava malalta. Sense desviar-se, atès que la gent li obria camí, va passar de la baronessa a Eugénie, a qui va complimentar en termes tan ràpids i reservats que l’orgullosa artista va quedar-ne sorpresa.

A prop d’ella es trobava la senyoreta Louise d’Armilly, que va donar les gràcies al comte per les cartes de recomanació que li havia proporcionat tan amablement per anar a Itàlia i de les quals la jove pensava fer un ús incessant.

En deixar aquestes dames, Montecristo va girar-se i va trobar-se al costat de Danglars, que se li havia apropat per donar-li la mà.

Enllestits aquests tres deures socials, el comte va aturar-se i va mirar al seu voltant amb l’expressió característica de la gent que té un cert món i sobretot una certa importància, una expressió que sembla dir:

«He fet el que devia; que els altres facin ara allò que em deuen».

Andrea, que es trobava en un saló contigu, va adonar-se de la mena d’estremiment que Montecristo havia causat entre la gent i va anar a saludar-lo.

El comte va trobar-se completament envoltat: els presents se’n disputaven les paraules, com sempre passa amb les persones que parlen poc i mai no diuen res de banal.

Aleshores van entrar els notaris, que van posar els documents sobre el vellut brodat amb or que cobria la taula de fusta daurada preparada per a la signatura.

Un d’ells va seure, l’altre va quedar-se dret.

Anaven a procedir a la lectura del contracte, que mig París, present en la solemnitat, havia de signar.

Cadascú va ocupar el seu lloc, o, més ben dit, les dones van formar un cercle mentre que els homes, més indiferents pel que fa a l’estil enèrgic, com l’anomena Boileau, van fer comentaris sobre l’agitació febril d’Andrea, l’atenció del senyor Danglars, la impassibilitat d’Eugénie i la manera lleugera i jovial amb què la baronessa tractava un assumpte tan important.

El contracte fou llegit enmig d’un profund silenci. Un cop, però, la lectura acabada, la remor va recomençar als salons amb doble intensitat que abans: les esplèndides xifres, els milions previstos per al futur de la parella, completats amb l’exposició de l’aixovar i dels diamants de la núvia en una habitació destinada exclusivament a això, havien repercutit amb tot el seu prestigi en la gelosa assemblea.

Als ulls dels joves, els encants de la senyoreta Danglars eren dobles, i, de moment, enfosquien la llum del sol.

Quant a les dones, no cal dir que, malgrat l’enveja que els inspiraven tants milions, consideraven que no els necessitaven per ser bufones.

Andrea, assetjat pels amics, complimentat, adulat, començava a creure en la realitat del seu somni i estava a punt de perdre el cap.

El notari va agafar solemnement la ploma, va aixecar-la per sobre del seu cap i digué:

—Senyors, anem a signar el contracte.

El baró havia de fer-ho el primer, el seguirien l’apoderat del senyor Cavalcanti pare, la baronessa i, finalment, els futurs cònjuges, com se’ls anomena en l’abominable estil del paper timbrat.

El baró va agafar la ploma i va signar, després va fer-ho l’apoderat.

La baronessa va acostar-se, agafada al braç de la senyora de Villefort.

—¿No és desesperant, amiga meva? —va dir mentre agafava la ploma—. Un incident imprevist, en relació amb l’afer d’assassinat i robatori del qual va estar a punt de ser víctima el comte de Montecristo, ens priva de la presència del senyor de Villefort.

—Oh, Déu meu! —va exclamar Danglars en el mateix to que hauria fet servir per dir: «Caram, la veritat és que tant se me’n dóna!».

—Déu meu! —digué Montecristo, acostant-se—. Temo que sóc la causa involuntària d’aquesta absència.

—¿Què diu? ¿Vostè? —va preguntar la senyora Danglars mentre signava—. Si és així, vagi amb compte, no l’hi perdonaré mai.

Andrea parava l’orella.

—Tanmateix no seria culpa meva —digué el comte—, vull que consti.

Tothom escoltava àvidament: Montecristo, que obria la boca tan rarament, anava a parlar.

—¿Recorden que el desgraciat que va entrar a robar-me va morir a casa meva —va dir el comte enmig d’un profund silenci—, segurament assassinat pel seu còmplice quan en sortia?

—Sí —va dir Danglars.

—Doncs, bé, per auxiliar-lo, l’havíem despullat i havíem llançat la roba a un racó, on la justícia va recollir-la. La justícia, però, en agafar la jaqueta i els pantalons per dipositar-los al jutjat, va oblidar l’armilla.

Andrea va empal·lidir visiblement i va anar-se acostant a la porta: veia aparèixer un núvol a l’horitzó, un núvol que semblava de tempesta.

—Doncs, bé, avui han trobat l’armilla, tota tacada de sang i foradada a l’indret del cor.

Les senyores van xisclar, dues o tres es van disposar a desmaiar-se.

—Me l’han portada. Ningú no podia endevinar d’on sortia aquell parrac, només jo he pensat que podia tractar-se de l’armilla de la víctima. De cop i volta, el meu ajudant de cambra, escorcollant amb fàstic i precaució la fúnebre deixalla, ha notat que hi havia un paper a la butxaca i l’ha tret: era una carta. ¿I adreçada a qui, baró? A vostè.

—¿A mi? —va exclamar Danglars.

—Oh, Déu meu, sí, a vostè! He aconseguit llegir el seu nom sota la sang que tacava el paper —va respondre Montecristo enmig de les exclamacions generals de sorpresa.

—¿Quina relació té, però, això amb el senyor de Villefort? —va preguntar la senyora Danglars mentre mirava el marit amb inquietud.

—És molt senzill, senyora —va respondre Montecristo—: l’armilla i la carta eren el que s’anomena peces de convicció, i jo les he enviat al senyor procurador del rei. Comprengui-ho, benvolgut baró, la via legal és la més segura en matèria criminal; potser es tractava d’alguna maquinació contra vostè.

Andrea va mirar de fit a fit Montecristo i va desaparèixer en el segon saló.

—És possible —digué Danglars—. L’home assassinat era un antic forçat, ¿no?

—Sí, un antic forçat que es deia Caderousse.

Danglars va empal·lidir lleugerament, Andrea va abandonar el segon saló i va passar a l’avantcambra.

—Però, signin, signin —va dir Montecristo—. M’adono que el meu relat ha trasbalsat tothom, i demano humilment perdó a la senyora baronessa i a la senyoreta Danglars.

La baronessa, que acabava de signar, va tornar la ploma al notari.

—Senyor príncep de Cavalcanti —va dir el funcionari—, senyor príncep de Cavalcanti, ¿on és?

—Andrea, Andrea! —van repetir les veus de diversos joves, que ja havien arribat amb el noble italià al grau d’intimitat que permet adreçar-se a una persona pel seu nom de fonts.

—Cridin, doncs, el príncep, avisin-lo que li toca signar! —digué Danglars a un uixer.

Al mateix instant, però, la gernació present va retrocedir, aterrida, al saló principal, com si un monstre espantós hagués entrat a la mansió, quarens quem devoret[144].

I, en efecte, hi havia motiu per recular, espantar-se, xisclar.

Un oficial de la gendarmeria estava col·locant dos guàrdies a la porta de cada saló i, precedit per un comissari de policia amb la seva faixa, es dirigia a Danglars.

La baronessa va llançar un crit i va desmaiar-se.

Danglars, que es creia amenaçat (certes consciències mai no estan tranquil·les), va oferir als ulls dels seus convidats una cara desencaixada pel terror.

—¿Què passa, doncs, senyor comissari? —va preguntar Montecristo, adreçant-se al funcionari.

—¿Qui de vostès, senyors —va preguntar el comissari sense respondre-li—, es diu Andrea Cavalcanti?

Un crit d’estupor va elevar-se arreu del saló.

La gent va buscar, va preguntar.

—¿Qui és, però, aquest Andrea Cavalcanti? —va preguntar Danglars, gairebé esmaperdut.

—Un antic forçat evadit del penal de Toló.

—¿I quin crim ha comès?

—L’acusen d’haver assassinat l’anomenat Caderousse —digué el comissari amb veu impassible—, el seu antic company de condemna, quan aquest sortia de la casa del comte de Montecristo.

Montecristo va fer un cop d’ull ràpid al seu voltant.

Andrea havia desaparegut.





XCVIII


La carretera de Bèlgica

Uns instants després de l’escena de confusió als salons del senyor Danglars, causada per la inesperada aparició del brigada de la gendarmeria i la revelació que se n’havia derivat, la gran mansió s’havia buidat amb una rapidesa semblant a la que hauria produït l’anunci d’un cas de pesta o de còlera declarat entre els convidats: en pocs minuts, per totes les portes, per totes les escales, per totes les sortides, tothom va apressar-se a retirar-se, o més aviat a fugir, perquè es tractava d’una d’aquestes circumstàncies en les quals no cal ni solament intentar donar consolacions banals, que fan tan inoportuns els millors amics en les grans catàstrofes.

A la casa del banquer, només van quedar-se Danglars, tancat en el despatx i fent la seva declaració a l’oficial de la gendarmeria, la baronessa, espantada, en el salonet que ja coneixem, i Eugénie, que, amb mirada altiva i gest desdenyós, s’havia retirat al seu dormitori amb la seva companya inseparable, la senyoreta Louise d’Armilly.

Quant als nombrosos criats, encara més nombrosos que de costum aquell vespre, perquè, amb motiu de la festa, se’ls havien afegit gelaters, cuiners i maîtres del Cafè de París, dirigien contra els amos la còlera pel que ells anomenaven una ofensa i s’estaven en grups a l’office, a les cuines i a les seves habitacions, preocupant-se molt poc pel servei, el qual, d’altra banda i com era natural, havia quedat interromput.

De tots aquells personatges, agitats per interessos ben diferents, només n’hi ha dos que es mereixen que ens n’ocupem: la senyoreta Eugénie Danglars i la senyoreta Louise d’Armilly.

La jove núvia, com hem dit, s’havia retirat amb posat altiu, gest desdenyós i actitud de reina ofesa, seguida de la seva companya, encara més pàl·lida i més trasbalsada. En arribar al dormitori, Eugénie va tancar la porta per dintre mentre Louise es desplomava en una cadira.

—Oh, Déu meu, Déu meu, quina cosa tan horrible! —va exclamar la jove professora de música—. ¿Qui es podia imaginar una cosa semblant? El senyor Andrea Cavalcanti… un assassí… un fugitiu d’un penal… un forçat!

Un somriure irònic va crispar els llavis d’Eugénie.

—Realment, jo estava predestinada —va dir—. Vaig escapar de Morcerf per anar a raure a Cavalcanti.

—Oh, no confonguis l’un amb l’altre, Eugénie!

—Calla! Tots els homes són uns infames, i em fa feliç fer una cosa més que detestar-los; ara, els menyspreo.

—¿Què farem? —va preguntar Louise.

—¿Què farem, dius?

—Sí.

—Doncs, el que havíem de fer d’aquí a tres dies… anar-nos-en.

—¿Així, malgrat que ja no et cases, encara vols…?

—Escolta, Louise, m’horroritza aquesta vida de la gent ordenada, establerta, regulada com el nostre paper de música. El que sempre he desitjat, ambicionat, volgut, és la vida d’artista, la vida lliure, independent, on només depens de tu i només t’has de retre comptes a tu mateix. ¿Quedar-me, per a què? ¿Perquè, d’aquí a un mes, intentin casar-me un altre cop, potser amb el senyor Debray, com ja se’n va parlar una vegada? No, Louise, no, l’aventura d’aquest vespre em servirà d’excusa: no en buscava cap, no en demanava cap; Déu m’envia aquesta: doncs, benvinguda.

—Que forta i valenta ets! —va dir la rossa i delicada jove a la seva morena companya.

—¿Encara no em coneixies? Au, va, Louise, parlem de les nostres coses. El vehicle de posta…

—Sortosament, vam comprar-lo fa tres dies.

—¿L’has fet portar al punt on havíem d’agafar-lo?

—Sí.

—¿El nostre passaport?

—Aquí el tens!

I Eugénie, amb l’aplom habitual, va desplegar un paper i va llegir:

El senyor Léon d’Armilly, de vint-i-dos anys, artista de professió, cabells i ulls negres, viatja amb la seva germana.

—Meravellós! ¿Com l’has obtingut?

—Quan vaig anar a demanar al senyor de Montecristo cartes de recomanació per als teatres de Roma i Nàpols, vaig expressar-li el meu temor de viatjar com a dona; ho va comprendre perfectament i va posar-se a la meva disposició per obtenir-me un passaport d’home. Al cap de dos dies, vaig rebre aquest, al qual jo he afegit «viatja amb la seva germana». Doncs, bé, ja només es tracta de fer l’equipatge: en lloc d’anar-nos-en el vespre del casament, ho farem el del contracte, això és tot.

—Pensa-t’ho bé, Eugénie.

—Oh, ja ho he fet! Estic cansada de no sentir parlar més que d’informes, de finals de mes, de pujades i baixades de borsa, de fons espanyols, d’accions d’Haití. En lloc d’això, Louise, vull l’aire, la llibertat, el cant dels ocells, les planes de la Llombardia, els canals de Venècia, els palaus de Roma, la platja de Nàpols… ¿Quants diners tenim, Louise?

La jove va treure una petita cartera amb pany d’un secreter amb incrustacions, va obrir-la i va comptar vint-i-tres bitllets de banc.

—Vint-i-tres mil francs —va dir.

—I gairebé la mateixa quantitat en perles, diamants i joies —va dir Eugénie—. Som riques. Amb quaranta-cinc mil francs, podem viure com princeses durant dos anys o dignament durant quatre.

»Abans de sis mesos, però, tu amb la teva música i jo amb la meva veu, haurem doblat el nostre capital. Au, encarrega’t dels diners, jo m’encarregaré del joier amb les pedres precioses. Així, si una de les dues tingués la desgràcia de perdre el seu tresor, l’altra conservaria la resta. Ara, l’equipatge. Afanyem-nos, l’equipatge!

—Espera —va dir Louise mentre anava a la porta de l’habitació de la senyora Danglars i escoltava.

—¿Què et fa por?

—Que ens sorprenguin.

—La porta és tancada.

—Poden dir-nos que obrim.

—Que diguin el que vulguin, no obrirem.

—Ets una veritable amazona, Eugénie!

I, amb una prodigiosa activitat, les dues noies van entaforar en una maleta tots els objectes de viatge que van creure que necessitarien.

—Ara —va dir Eugénie—, mentre jo vaig a canviar-me de roba, tu tanca la maleta.

Amb les seves manetes blanques, Louise va fer tanta pressió com va poder sobre la tapa.

—No puc, no tinc prou força; tanca-la tu.

—Ah, és veritat! —va dir Eugénie, rient—. Oblidava que jo sóc Hèrcules i tu només ets la petita Òmfale.

I la noia, posant el genoll a sobre de la maleta, va fer força amb els seus braços blancs i musculosos fins que va ajuntar els dos compartiments, i la senyoreta d’Armilly va poder passar la barra del cadenat per les bagues.

Enllestida l’operació, Eugénie va obrir una calaixera de la qual portava la clau a sobre i en va treure una manta de viatge, de seda violeta embuatada.

—Té —va dir—, ja veus que he pensat en tu; amb aquesta manta, no passaràs fred.

—¿I tu?

—Oh, jo no tinc mai fred, ja ho saps! D’altra banda, amb aquesta roba d’home…

—¿Et vestiràs aquí?

—És clar.

—¿Però tindràs temps?

—No t’amoïnis gens ni mica, covarda; tothom té el cap en el gran escàndol que acaba d’esclatar. D’altra banda, ¿què hi ha de sorprenent, digues, en el fet que jo em tanqui a l’habitació, quan se suposa que estic d’allò més desesperada?

—És veritat, em tranquil·litzes.

—Vine, ajuda’m.

I, del mateix calaix on hi havia la manta que acabava de donar a la senyoreta d’Armilly i que aquesta s’havia posat sobre les espatlles, va treure un vestit complet d’home, des de les botines fins al redingot, junt amb una provisió de roba interior on no hi havia res de superflu, només allò estrictament necessari.

Aleshores, amb una rapidesa que indicava sense cap mena de dubte que no era la primera vegada que, per burlar-se’n, s’havia posat roba de l’altre sexe, Eugénie va calçar-se les botines, va posar-se uns pantalons i corbata, va cordar-se una armilla fins al coll i va endossar-se un redingot que li dibuixava la cintura fina i arcada.

—Oh, molt bé, realment molt bé! —va exclamar Louise, mirant-la amb admiració—. ¿Ja et cabran, però, sota aquest barret d’home que veig aquí, els cabells que feien sospirar d’enveja les dones?

—Ara ho veuràs —va dir Eugénie.

I, subjectant-se amb la mà esquerra la gruixuda trena que els seus dits amb prou feines abraçaven, va agafar amb la dreta unes llargues tisores i aviat l’acer va grinyolar enmig de l’abundant i esplèndida cabellera, que la noia, tirant el cap enrere, separava del redingot.

Un cop eliminada la trena superior, Eugénie va passar a les de les temples, les quals va tallar successivament sense demostrar cap mena de pesar: al contrari, els ulls li brillaven encara més espurnejants i alegres que de costum sota les celles de banús.

—Oh, els magnífics cabells! —va lamentar-se Louise.

—¿Què? ¿No estic cent vegades millor? —va preguntar Eugénie, allisant-se els rínxols esparsos d’un tall de cabells completament masculí—. ¿No em trobes més bufona així?

—Oh, tu sempre estàs bufona, sempre! —va exclamar Louise—. ¿On anem, ara?

—A Brussel·les si vols, és la frontera més pròxima. Passarem per Brussel·les, Lieja, Aix-la-Chapelle; remuntarem el Rin fins a Estrasburg, travessarem Suïssa i baixarem a Itàlia pel Sant Gotard. ¿Et va bé?

—I tant que sí.

—¿Què mires?

—Et miro. Realment, estàs adorable així, sembla que em raptis.

—I és veritat, redéu!

—Oh, crec que has dit un renec, Eugénie!

I les dues noies, a les quals ens podríem imaginar plorant, l’una per ella mateixa, l’altra per amor a la seva amiga, van esclafir de riure mentre feien desaparèixer les restes més visibles del desordre que havia acompanyat naturalment els preparatius de l’evasió.

Després d’apagar les espelmes, les fugitives, amb l’ull viu i les orelles ben obertes, sempre a l’aguait, van obrir la porta d’un gabinet que donava a una escala de servei per la qual es baixava al pati. Eugénie anava al davant, sostenint amb un braç una de les nanses de la maleta mentre la senyoreta d’Armilly amb prou feines aixecava l’altra amb les dues mans.

Al pati, no hi quedava ningú. Tocaven les dotze de la nit.

Encara hi havia llum a la caseta del porter.

Eugénie va acostar-s’hi a poc a poc i va veure el digne suís dormint en una butaca al fons del seu allotjament.

Va tornar al costat de Louise i va agafar de nou la maleta, que havia deixat un instant a terra. Les dues noies, seguint l’ombra projectada per la tàpia, van arribar al porxo de l’entrada.

Eugénie va fer que Louise s’amagués en un cantó de la porta, de manera que el porter, si per casualitat es despertava, veiés solament una persona.

A continuació, va situar-se de ple sota la claror del llum que il·luminava el pati.

—La porta! —va cridar amb la seva bella veu de contralt mentre clavava cops al vidre de la finestra.

El porter va despertar-se com havia previst Eugénie, fins i tot va avançar unes passes per identificar la persona que sortia, però, en veure un jove impacient que es clavava cops de fuet als pantalons, va obrir immediatament.

Louise va esmunyir-se com una serp per la porta entreoberta i va sortir àgilment a l’exterior. Eugénie, aparentment tranquil·la, tot i que, probablement, el cor li bategava més de pressa que de costum, també va eixir.

Passava un camàlic i van carregar-lo amb la maleta. Després de donar-li l’adreça a la qual es dirigien, el número 36 del carrer Victoire, van posar-se a caminar darrere seu. La presència d’aquell home tranquil·litzava Louise; pel que feia a Eugénie, era forta com una Judit o una Dalila.

Van arribar al número indicat. Eugénie va ordenar al camàlic que deixés la maleta, va donar-li unes monedes i va acomiadar-lo després de trucar a una finestra.

Aquesta finestra era la d’una humil cosidora avisada prèviament: la dona encara no se n’havia anat a dormir, va obrir.

—Senyoreta —digué Eugénie—, faci treure pel porter la calessa de la cotxera i enviï’l a buscar els cavalls a la posta. Aquí té cinc francs per la feina que li donem.

—Realment, t’admiro —va dir Louise—, gairebé diria que et respecto.

La cosidora les mirava amb sorpresa, però, com que havien acordat que rebria vint lluïsos, no va fer la més mínima observació.

Un quart d’hora després, el porter va tornar amb el postilló i els cavalls. En un tres i no res, van enganxar els animals a la calessa, sobre la qual el porter va subjectar la maleta amb una corda i un torniquet.

—Vet aquí el passaport —va dir el postilló—. ¿Quin camí hem d’agafar, jove senyor?

—La carretera de Fontainebleau —va respondre Eugénie amb una veu gairebé masculina.

—I ara, ¿què dius? —va preguntar-li Louise.

—He canviat d’opinió —respongué Eugénie—. Aquesta dona, a qui hem donat vint lluïsos, pot trair-nos per quaranta: quan arribem al bulevard, agafarem una altra direcció.

I la noia, gairebé sense tocar l’estrep, va pujar al briska, equipat per dormir-hi còmodament.

—Sempre tens raó, Eugénie —digué la professora de cant, instal·lant-se al costat de l’amiga.

Un quart d’hora més tard, el postilló, després d’agafar el camí correcte, fent petar el fuet, travessava la reixa de la barrera de Saint-Martin.

—Ah! —va exclamar Louise—. Ja hem sortit de París.

—Sí, estimada, i el rapte ha estat consumat.

—Però sense violència —va replicar Louise.

—Cosa que esgrimiré com a circumstància atenuant.

Aquestes paraules van perdre’s enmig del soroll que el vehicle feia rodant sobre el paviment de La Villette.

El senyor Danglars ja no tenia filla.





XCIX


L’hostal de la campana i l’ampolla

Deixem ara la senyoreta Danglars camí de Brussel·les amb l’amiga, i tornem al pobre Andrea Cavalcanti, tan inoportunament aturat en la seva ascensió cap a la fortuna.

Malgrat la seva poca edat, el senyor Andrea Cavalcanti era un xicot molt hàbil i força intel·ligent.

De manera que, així que els primers rumors havien començat a escampar-se pel saló, hem pogut veure com el jove s’acostava a la porta, travessava una o dues habitacions i, finalment, desapareixia.

Una circumstància que hem oblidat de citar i que, tanmateix, no ha de ser omesa, és que, en una de les habitacions travessades per Cavalcanti, hi havia exposades la roba i les joies de la núvia: estoigs de diamants, xals de Caixmir, randes de Valenciennes, vels d’Anglaterra, en fi, tot allò que constitueix aquest món d’objectes temptadors, només el nom del qual, l’aixovar, fa saltar d’alegria el cor de les jovenetes.

Ara bé, en passar per aquesta cambra, un fet que demostra que Andrea no era solament un noi molt intel·ligent i molt hàbil sinó també previsor és que s’havia apoderat de les més valuoses de les joies exposades.

Proveït d’aquest viàtic, Andrea s’havia sentit encara molt més lleuger a l’hora de saltar per la finestra i escapolir-se dels gendarmes.

Alt i ben plantat com un lluitador antic, musculós com un espartà, havia corregut durant un quart d’hora sense saber on anava i amb l’única finalitat de fugir del lloc on havien estat a punt d’enxampar-lo.

Havia partit del carrer del Mont-Blanc i, amb l’instint dels obstacles que els lladres posseeixen, com les llebres el del cau, va trobar-se al final del carrer Lafayette.

Allí, sufocat, panteixant, va aturar-se.

Es trobava absolutament sol: a l’esquerra, tenia el clos de Saint-Lazare, un vast desert; a la dreta, tota l’extensió de París.

«¿Estic perdut? —va preguntar-se—. No, si sóc més ràpid que els meus enemics. La meva salvació ha esdevingut, simplement, una qüestió de miriàmetres».

En aquell moment, va veure un cabriolé de lloguer, que pujava del faubourg Poissonière. El cotxer, sorrut, fumant la seva pipa, semblava voler arribar a la punta del faubourg Saint-Denis, on, sens dubte, tenia la parada habitual.

—Eh, amic! —va cridar Benedetto.

—¿Què hi ha, mestre? —va preguntar el cotxer.

—¿Està cansat el cavall?

—¿Cansat? De cap manera, no ha fet res en tot el sant dia. Quatre curses de pa sucat amb oli, i vint sous de propina: en total, set francs, i he de donar-ne deu al patró!

—¿Vol afegir aquests vint francs als set que ja té?

—Amb molt de gust, mestre; vint francs no es poden menysprear. A veure, ¿què cal fer per guanyar-los?

—Una cosa molt fàcil, sempre que el cavall no estigui cansat.

—Li asseguro que correrà com un llamp, només cal que em digui on hem d’anar.

—A la banda de Louvres.

—Ah, ah, ja ho conec, la terra de la ratafia!

—Exacte. Es tracta d’enxampar un amic meu amb el qual he d’anar a caçar demà a La Chapelle-en-Serval. Havia d’esperar-me aquí amb el seu cabriolé fins a dos quarts de dotze. Ja és mitjanit. Deu haver-se cansat d’esperar-me i se n’haurà anat sol.

—És probable.

—¿Què, doncs? ¿Vol provar d’enxampar-lo?

—I tant!

—Bé, si l’agafem d’aquí a Bourget, li donaré vint francs; si no l’enxampem fins a Louvres, trenta.

—¿I si no l’enxampem?

—Quaranta! —va respondre Andrea, que havia tingut un moment de vacil·lació, però havia reflexionat i s’havia dit que no s’arriscava a res amb la promesa.

—D’acord! —va dir el cotxer—. Pugi i avant! Arri!

Andrea va pujar al cabriolé, que va travessar ràpidament el faubourg Saint-Denis, va seguir pel de Saint-Martin, va travessar la barrera i va enfilar la interminable Villette.

Tot i que, evidentment, mai no enxamparien aquell amic quimèric, de tant en tant, Cavalcanti demanava informació sobre un cabriolé verd amb un cavall bai als últims vianants o a les tavernes encara obertes. I, com que, per la carretera dels Països Baixos, circulen molts cabriolés i nou de cada deu són verds, les informacions plovien a cada pas.

Sempre acabaven de veure’l passar, només els duia un avantatge de cinc-centes, dues-centes, cent passes. Quan l’enxampaven, però, no era ell.

Una vegada, un altre vehicle va avançar-los: es tractava d’una calessa, estirada per dos cavalls de posta al galop.

«Ah! —es va dir Cavalcanti—. Si jo tingués aquesta calessa, aquests bons cavalls, i sobretot el passaport que ha calgut per llogar-los!».

I va sospirar profundament.

En aquella calessa viatjaven la senyoreta Danglars i la senyoreta d’Armilly.

—De pressa, de pressa! —va exclamar Andrea—. No podem tardar a agafar-lo.

El pobre cavall va reprendre el trot rabiós que havia mantingut des de la barrera i va arribar xop de suor a Louvres.

—Decididament —va dir Andrea—, ja veig que no agafaré l’amic i que mataré el cavall. Així, doncs, val més que m’aturi. Aquí té els seus trenta francs, me’n vaig a dormir al Cavall Roig i, després, pujaré al primer vehicle on trobi una plaça. Bona nit, amic.

I Andrea, després de posar sis peces de cinc francs a la mà del cotxer, va saltar àgilment a terra.

El cotxer va embutxacar-se alegrement els diners i va reprendre el camí de París. Andrea va fingir que es dirigia a la fonda del Cavall Roig, però, després d’aturar-se un instant davant la porta, parant l’orella al soroll del cabriolé que s’anava perdent a l’horitzó, va continuar caminant i va fer dues llegües a un pas gimnàstic força ràpid.

Després va descansar. Devia trobar-se molt a prop de La Chapelle-en-Serval, on havia dit que anava.

Allò que aturava Andrea Cavalcanti no era la fatiga sinó la necessitat de prendre una decisió, d’adoptar un pla.

Pujar a una diligència era impossible, agafar la posta també. Per viatjar tant d’una manera com de l’altra, era imprescindible un passaport[145].

Quedar-se al departament de l’Oise, és a dir en un dels més exposats i vigilats de França era impossible, sobretot per a un home tan expert com Andrea en matèria criminal.

Va seure a la vora de la cuneta, va recolzar el cap sobre les mans i va reflexionar.

Deu minuts més tard, va aixecar el cap: havia pres una decisió.

Va cobrir-se de pols un costat del sobretot que havia tingut temps de despenjar al rebedor i cordar-se a sobre del vestit de ball, i, quan va arribar a La Chapelle-en-Serval, va anar a trucar atrevidament a la porta de l’única fonda del poble.

El fondista va obrir.

—Amic meu —li va dir Andrea—, anava de Mortefontaine a Senlis quan el meu cavall, un animal difícil, ha fet un salt de costat i m’ha enviat a deu passes. Cal que arribi aquesta nit a Compiègne si no vull causar una greu inquietud a la meva família. ¿Té un cavall per llogar-me?

Un fondista sempre té un cavall, bo o dolent.

El de La Chapelle-en-Serval va cridar el mosso de quadra, va ordenar-li que ensellés el Blanc i despertà el fill, un nen de set anys, que muntaria a la gropa del cavall i tornaria el quadrúpede a casa.

Andrea va donar vint francs al fondista. En treure-se’ls de la butxaca, va deixar caure una targeta de visita.

La targeta era d’un dels seus amics del Cafè de París, de manera que el fondista, quan va recollir-la després que Andrea se’n va anar, va quedar-se convençut que havia llogat el cavall al senyor comte de Mauléon, carrer Saint-Dominique, 25. Eren el nom i l’adreça que figuraven a la targeta.

El Blanc no anava de pressa, però mantenia un pas regular i constant. En tres hores i mitja, Andrea va fer les nou llegües que el separaven de Compiègne: tocaven les quatre al rellotge de l’Ajuntament quan va arribar a la plaça on paren les diligències.

A Compiègne, hi ha un hostal excel·lent del qual es recorden fins i tot els qui només s’hi han allotjat una vegada.

Andrea, que s’hi havia aturat en una ocasió durant una de les seves sortides pels voltants de París, va recordar-se de l’Hostal de la Campana i l’Ampolla, va orientar-se i en va veure l’ensenya a la llum d’un fanal. Després d’acomiadar el nen, a qui va donar tota la xavalla que duia a sobre, va anar a trucar a la porta, pensant amb molta sensatesa que encara tenia tres o quatre hores i que el millor seria preparar-se amb un bon sopar i una bona dormida per a les fatigues futures.

Va obrir-li un cambrer.

—Amic meu —li digué Andrea—, vinc de Saint-Jean-au-Bois, on he sopat. Pensava agafar la diligència que passa a mitjanit, però m’he perdut com un idiota i fa quatre hores que vaig amunt i avall pel bosc. Instal·li’m en una de les boniques habitacions que donen al pati i faci-m’hi pujar un pollastre fred i una ampolla de vi de Bordeus.

El cambrer no va sospitar res: Andrea parlava amb la més perfecta tranquil·litat, duia el cigar a la boca i les mans a les butxaques del sobretot. Vestia roba elegant, anava ben afaitat i l’estat de les seves botes era irreprotxable. Semblava un veí que havia fet tard, això era tot.

Mentre el cambrer li preparava l’habitació, l’hostalera va llevar-se: Andrea va acollir-la amb el seu somriure més encantador i li va preguntar si no podria donar-li la número 3, on havia dormit el darrer cop que havia passat per Compiègne. Per desgràcia, la número 3 l’ocupava un jove que viatjava amb la seva germana.

Andrea va semblar desesperat. Només va consolar-se quan l’hostalera va assegurar-li que la número 7, la que li estaven preparant, tenia exactament la mateixa disposició que la 3. Mentre s’escalfava els peus i parlava de les últimes curses de Chantilly, va esperar que li anunciessin que l’habitació ja era a punt.

Andrea no havia parlat sense motiu de les boniques cambres que donaven al pati. El pati de l’Hostal de la Campana, amb la seva triple fila de galeries, que li confereixen l’aspecte d’una sala d’espectacles, amb gessamins i clemàtides, que s’enfilen per les esveltes columnes com una decoració natural, té una de les entrades d’alberg més boniques del món.

El pollastre era fresc, el vi vell, el foc clar i espurnejant. Andrea es va sorprendre a si mateix sopant amb tanta gana com si no li hagués succeït res.

Després va ficar-se al llit i va enfonsar-se gairebé immediatament en el son implacable que l’home troba sempre als vint anys, fins i tot quan té remordiments.

Ara bé, ens veiem obligats a confessar que, si bé Andrea hauria hagut de tenir remordiments, la veritat és que no en tenia.

El seu pla, el que li donava la major part de la seguretat, era el següent.

S’aixecava a punta de dia, sortia de l’hotel després de pagar puntualment el compte; se n’anava al bosc, on, amb el pretext de fer uns apunts de pintura, comprava l’hospitalitat d’un camperol; es procurava un vestit de llenyataire i una destral, desprenent-se de l’aparença del dandi per adoptar la de l’obrer. Amb les mans brutes de terra, els cabells enfosquits amb una pinta de plom, i el cutis embrunit amb una preparació la recepta de la qual li havien donat els seus antics companys, anava d’un bosc a l’altre fins a la frontera més pròxima, caminant de nit, dormint de dia a les arbredes o a les pedreres, i acostant-se als indrets habitats només de tant en tant per comprar un pa.

Un cop travessada la frontera, Andrea es venia els diamants, afegia el que en treia a la dotzena de bitllets de banc que portava sempre a sobre en cas d’accident, i es trobava encara propietari d’unes cinquanta mil lliures, cosa que, d’acord amb la seva filosofia, no li semblava un mal menor excessivament rigorós.

A més, comptava molt amb l’interès dels Danglars per llençar terra a sobre de la seva desgràcia.

Vet aquí la raó per la qual, a més del cansament, Andrea va adormir-se tan de pressa i tan plàcidament.

D’altra banda, a fi de despertar-se més matí, no havia tancat els finestrons i s’havia limitat a passar els forrellats de la porta i a deixar oberta, a sobre de la tauleta de nit, una certa navalla molt punxeguda i d’un tremp excel·lent, de la qual no se separava mai.

Vora les set del matí, un raig de sol, tebi i brillant, que li acariciava la cara, va despertar-lo.

En tot cervell ben organitzat, la idea dominant, i sempre n’hi ha una, és aquella que, després d’haver-se adormit l’última, és la primera que il·lumina el pensament al moment de despertar-se.

Andrea encara no havia acabat d’obrir els ulls quan la idea dominant va apoderar-se d’ell i va dir-li a l’orella que havia dormit massa.

Va saltar del llit i va anar corrents a la finestra.

Un gendarme travessava el pati.

El gendarme és una de les figures més colpidores d’aquest món, fins i tot per a qui no ha d’amagar res. Ara bé, per a una persona timorata o que té motius per témer alguna cosa, el groc, el blau i el blanc que componen l’uniforme agafen un aspecte que provoca terror.

«¿Per què un gendarme?», va preguntar-se Andrea.

A continuació, de sobte, es va respondre la pregunta amb la lògica que el lector ja deu haver observat en ell.

«Un gendarme no té per què resultar sorprenent en un hostal, però vestim-nos».

I el jove va fer-ho amb una rapidesa que no havia pogut fer-li perdre el seu ajudant de cambra durant els mesos de vida mundana que havia passat a París.

«Bé —va dir-se tot vestint-se—, esperaré que se’n vagi i aleshores m’esmunyiré».

Mentre es deia això, ja calçat amb les botes i amb la corbata posada, va acostar-se lentament a la finestra i va aixecar per segona vegada la cortina de mussolina.

Tanmateix, no solament el primer gendarme no se n’havia anat sinó que el jove va veure un segon uniforme blau, groc i blanc al peu de l’escala, l’única per la qual ell podia baixar; un tercer gendarme, a cavall i armat amb un mosquetó, feia de sentinella a la porta del carrer, l’única per la qual Andrea podia sortir.

El tercer guàrdia resultava d’allò més significatiu perquè tenia al davant un semicercle de curiosos que bloquejaven hermèticament la porta de l’hostal.

«Em busquen! —va ser el primer pensament d’Andrea—. Diable!».

Va posar-se pàl·lid, va mirar al seu voltant amb ansietat.

L’habitació, com la resta de les d’aquell pis, només tenia eixida a la galeria exterior, exposada a totes les mirades.

«Estic perdut!», va ser el seu segon pensament.

En efecte, per a un home en la situació d’Andrea, l’arrest significava: el tribunal, el judici, la mort sense misericòrdia i sense dilació.

Durant un instant, es va prémer el cap amb les mans i va estar a punt de tornar-se boig de por.

Aviat, però, una esperança va brollar del munt de pensaments que se li barrejaven al cervell: un pàl·lid somriure se li va dibuixar als llavis esblaimats i a les galtes contretes.

Va mirar al seu voltant: els objectes que buscava es trobaven reunits sobre el marbre d’un secreter: una ploma, tinta i paper.

Va sucar la ploma al tinter i, amb una mà a la qual va exigir fermesa, va escriure les línies següents al primer full del quadern:

No tinc diners per pagar, però no sóc un home deshonest; deixo com a fiança aquesta agulla, que val deu vegades la despesa que he fet. Espero que em perdonaran per haver fugit a punta de dia, estava avergonyit!

Es va treure l’agulla de la corbata i va posar-la sobre el paper.

Fet això, en lloc de deixar els forrellats tancats, va despassar-los i fins i tot va entreobrir la porta, com si s’hagués descuidat de tancar-la en sortir de l’habitació. Després va ficar-se a la xemeneia com algú acostumat a aquella mena de contorsions, va estirar cap a ell la pantalla de paper que representava Aquil·les a casa de Deidàmia, va esborrar amb els peus fins i tot les petjades a la cendra i va començar a escalar el fumeral arcat, que li oferia l’única via de salvació en la qual tenia alguna esperança.

En aquell mateix moment, el primer gendarme que havia vist pujava per l’escala, precedit pel comissari de policia i protegit pel segon guàrdia, que vigilava a baix, el qual, al seu torn, podia rebre ajuda del que s’estava a la porta.

Vet aquí la circumstància a la qual Andrea devia la visita que s’esforçava tant a no rebre.

A punta de dia, els telègrafs havien funcionat en totes direccions, i cada localitat, avisada gairebé d’immediat, havia despertat les autoritats i havia llançat la força pública a la recerca de l’assassí de Caderousse.

Compiègne, residència reial; Compiègne, ciutat de caça; Compiègne, ciutat de guarnició, es troba proveïda en abundància d’autoritats, gendarmes i comissaris de policia. Les visites havien començat, doncs, així que havia arribat l’ordre telegràfica, i, com que l’Hostal de la Campana i l’Ampolla era el més important, havien començat naturalment per ell.

D’altra banda, segons els informes dels sentinelles de guàrdia a l’Ajuntament (situat al costat de l’hostal), s’havia constatat l’arribada de diversos viatgers a l’alberg durant la nit.

El sentinella rellevat a les sis del matí recordava fins i tot que, quan havia començat el seu torn de guàrdia, és a dir quan passaven uns minuts de les quatre, havia vist un jove muntat en un cavall blanc i amb un nen camperol a la gropa. El jove havia desmuntat a la plaça, havia acomiadat camperol i cavall, i havia anat a trucar a l’Hostal de la Campana. Li havien obert i la porta s’havia tancat darrere seu.

Les sospites es concentraven en el jove que havia fet tan estranyament tard.

I aquell jove no era altre que Andrea.

En possessió d’aquests informes, el comissari de policia i el gendarme, un brigadier, es dirigien a la porta d’Andrea.

Aquesta es trobava entreoberta.

—Oh, oh! —va exclamar el brigadier, una vella guineu que se les sabia totes—. Una porta oberta és un mal senyal, preferiria trobar-la tancada amb pany i forrellat!

En efecte, la carteta i l’agulla deixades per Andrea a sobre de la taula van confirmar, o, més ben dit, van recolzar la trista veritat.

Andrea havia fugit.

Diem que van recolzar la veritat perquè el brigadier no era un home que es donés fàcilment per vençut.

Va fer un cop d’ull al seu voltant, va mirar sota el llit, va desplegar les cortines, va obrir els armaris i, finalment, va aturar-se davant la xemeneia.

Gràcies a les precaucions d’Andrea, no havia quedat cap rastre de petjades a la cendra.

Tanmateix era una sortida, i, en aquelles circumstàncies, totes les sortides havien de ser objecte d’una seriosa investigació.

El brigadier va fer, doncs, que li portessin palla i un feix de llenya, va ataconar la xemeneia com si es tractés d’un morter i va calar-hi foc.

Les flames van fer cruixir les parets de rajola, una columna opaca de fum va pujar pel fumeral i va ascendir cap al cel com la negra erupció d’un volcà, però ningú no va veure caure el presoner, com esperaven.

I és que Andrea, en lluita contra la societat des de l’adolescència, era tan llest com un gendarme, encara que aquest hagués estat ascendit al respectable grau de brigadier. Preveient l’incendi, s’havia enfilat a la teulada i es trobava arraulit contra la xemeneia.

Va tenir per un instant l’esperança d’haver-se salvat perquè va sentir que el brigadier cridava els dos gendarmes i els deia en veu alta:

—Ja no hi és.

Però, quan va allargar a poc a poc el coll, va veure que els guàrdies, en lloc de retirar-se, com era natural després d’aquelles paraules, encara paraven més atenció.

Va mirar al seu voltant: l’Ajuntament, un colossal edifici del segle XVI, s’elevava com un fosc parapet; a la seva dreta, i per les obertures del monument, eren visibles tots els racons i raconets de la teulada on ell es trobava, com, des del cim d’una muntanya, pots contemplar la vall.

Andrea va comprendre que el brigadier començaria a treure el cap per alguna d’aquelles obertures.

Si el descobrien, estaria perdut: una persecució per les teulades no li oferia cap oportunitat d’èxit.

Va decidir, doncs, baixar, però no pas per on havia pujat sinó per un trajecte semblant.

Va buscar amb els ulls una xemeneia per la qual no sortís fum. Quan va localitzar-la, va arribar-hi reptant per la teulada i va desaparèixer per l’orifici sense que ningú el veiés.

Just quan s’obria una finestreta de l’Ajuntament i el brigadier dels gendarmes hi treia el cap.

El cap va romandre immòbil un moment, com un dels relleus de pedra que decoraven l’edifici, i després va desaparèixer, amollant un sospir de decepció.

El brigadier, calmós i digne com la llei de la qual era el representant, va travessar la multitud concentrada a la plaça sense respondre les preguntes que li feien i va tornar a l’hostal.

—¿I doncs?

—Doncs, bé, fills meus —va respondre—, segurament el criminal s’ha allunyat de nosaltres de bon matí, però enviarem gent pel camí de Villers-Cotterêts i de Noyon i escorcollarem el bosc, on l’enxamparem indubtablement.

Amb prou feines l’honorable funcionari acabava de pronunciar aquest sonor adverbi amb l’entonació característica dels brigades de la gendarmeria, quan un llarg crit d’espant, acompanyat de la dringadissa insistent d’una campaneta, van ressonar al pati de l’hotel.

—Oh, oh! ¿Què és això?

—Un viatger que sembla tenir molta pressa —va dir l’hostaler—. ¿De quina habitació criden?

—De la número 3.

—Vagi-hi de seguida, cambrer!

Aleshores els crits i el soroll de la campaneta van repetir-se.

El cambrer anava a llançar-se escales amunt.

—No! —va dir el brigadier, aturant-lo—. Em sembla que la persona que toca la campaneta no demana el cambrer. Li servirem un gendarme. ¿Qui s’allotja a la número 3?

—El jove que va arribar anit amb la seva germana amb un vehicle de posta i que va demanar-me una habitació amb dos llits.

La campaneta va ressonar per tercera vegada en un to angoixant.

—A mi, senyor comissari! —va cridar el brigadier—. Segueixi’m de prop!

—Un moment! —va dir l’hostaler—. A l’habitació número 3, hi ha dues escales, una d’interior i una altra d’exterior.

—Bé, jo agafaré la interior —va dir el brigadier—, és el meu departament. ¿Han carregat les carrabines?

—Sí, brigadier.

—Entesos, vigilin la part de fora. Si vol fugir, disparin-li. És un gran criminal, segons diu el telègraf.

El brigadier, seguit del comissari, va desaparèixer immediatament per l’escala interior, acompanyat pel rumor que les seves revelacions sobre Andrea acabaven de provocar en la multitud.

Vet aquí el que havia passat:

Andrea havia baixat amb molta habilitat fins als dos terços de la xemeneia, però, allí, havia perdut peu i, malgrat que s’havia agafat amb les mans, havia lliscat avall amb més velocitat i, sobretot, amb més soroll que no hauria volgut.

No hauria passat res si no hi hagués hagut ningú, a l’habitació, però, per desgràcia, es trobava ocupada.

Dues dones dormien en un llit, l’estrèpit les havia despertat.

Les seves mirades s’havien dirigit al punt del qual venia el soroll i havien vist aparèixer un home per la xemeneia.

Havia estat una d’elles, la rossa, qui havia llançat el terrible crit que havia ressonat per tota la casa, mentre l’altra, la morena, havia anat corrents al cordó de la campaneta i, estirant-lo amb totes les seves forces, havia donat l’alarma.

Com podem veure, Andrea estava de pega.

—Per pietat! —va cridar, pàl·lid, espantat, sense veure les persones a les quals s’adreçava—. Per pietat! No cridin, salvin-me! No vull fer-los cap mal!

—Andrea, l’assassí! —va cridar una de les joves.

—Eugénie! Senyoreta Danglars! —va murmurar Cavalcanti, passant de l’espant a l’estupor.

—Auxili, auxili! —va cridar la senyoreta d’Armilly, agafant el cordó de la campaneta de les mans inerts d’Eugénie i estirant-lo encara amb més força que la companya.

—Salvin-me, em persegueixen! —va dir Andrea, ajuntant les mans—. Per pietat, per compassió, no em delatin!

—És massa tard, ja pugen —va respondre Eugénie.

—Doncs, bé, amaguin-me en alguna banda i diguin que han tingut por sense cap motiu. Així desviaran les sospites i em salvaran la vida.

Les dues dones, abraçades, cobertes amb els llençols, van quedar-se mudes davant aquella veu suplicant: totes les aprensions, totes les repugnàncies lluitaven en els seus esperits.

—Bé, d’acord —va dir Eugénie—, torni-se’n per on ha vingut, desgraciat, i nosaltres no direm res.

—És aquí, és aquí! —va cridar una veu al replà—. És aquí, el veig!

En efecte, el brigadier havia collat l’ull al forat del pany i havia vist Andrea dret i suplicant.

Un violent cop de culata va fer saltar el pany: un parell més, els forrellats: la porta, trencada, va obrir-se cap a dins.

Andrea va córrer a l’altra porta, que donava a la galeria del pati, i va obrir-la per llançar-s’hi.

Els dos gendarmes es trobaven allí i van apuntar-li amb les carrabines.

Andrea va aturar-se en sec: dret, pàl·lid, amb el cos una mica decantat enrere, empunyava la navalla inútil amb la mà crispada.

—Fugi, doncs! —va cridar la senyoreta d’Armilly, en el cor de la qual entrava la pietat a mesura que en sortia l’espant—. Fugi!

—O mati’s! —va dir Eugénie amb l’actitud i el to d’una d’aquelles vestals que, a l’amfiteatre, ordenaven amb el polze al gladiador victoriós que acabés amb l’adversari caigut.

Andrea va estremir-se i va mirar-la amb un somriure de menyspreu que demostrava que la seva corrupció no comprenia gens ni mica la ferocitat sublim de l’honor.

—¿Matar-me? —va fer mentre llançava l’arma—. ¿Per què?

—Vostè mateix ho ha dit! —va exclamar la senyoreta Danglars—. El condemnaran a mort i l’executaran com a l’últim dels criminals!

—Bah! —va replicar Cavalcanti, encreuant els braços—. Tinc amics.

El brigadier se li va acostar empunyant el sabre.

—Au, au, bon home, embeini’l —li digué Cavalcanti—. Em rendeixo, no val la pena fer tant de soroll!

I va allargar els braços perquè li posessin les manilles.

Les dues joves miraven amb terror la fastigosa metamorfosi que tenia lloc davant seu: l’home de món despullant-se del seu embolcall i esdevenint un altre cop l’home del penal.

Andrea va girar-se cap a elles i els va dir amb un somriure impúdic:

—¿Té algun encàrrec per al seu senyor pare, senyoreta Eugénie? Segons totes les probabilitats, torno a París.

Eugénie va cobrir-se la cara amb les mans.

—Oh, oh! —va dir Andrea—. No ha d’avergonyir-se de res, no li retrec haver agafat la posta per seguir-me… ¿No era gairebé el seu marit?

I, després d’amollar la burla, va sortir, deixant les fugitives mortes de vergonya i exposades als comentaris dels presents.

Una hora després, vestides de dona, van pujar a la seva calessa de viatge.

Havien tancat la porta de l’hostal per sostreure-les a les primeres mirades. Tanmateix, quan la van obrir, no van poder evitar haver de passar entre una doble fila de curiosos, que les observaven amb ulls brillants i murmuraven.

Eugénie va abaixar les cortines, però, si bé no veia la gent, la sentia, i li arribaven els comentaris sarcàstics.

—Oh! ¿Per què el món no és un desert? —va exclamar mentre es llançava als braços de la senyoreta d’Armilly i, als ulls, li espurnejava la ràbia que feia que Neró desitgés que el món romà tingués solament un cap a fi de tallar-lo amb un sol cop.

L’endemà, van hostatjar-se a l’Hotel de Flandes, a Brussel·les.

Andrea es trobava empresonat des del dia abans a la Conciergerie[146].





C


La llei

Ja hem vist la tranquil·litat amb què la senyoreta Danglars i la d’Armilly van poder realitzar la seva transformació i la fugida. Tothom es trobava massa ocupat en els seus propis assumptes per preocupar-se dels dels altres.

Deixarem el banquer, amb el front xop de suor davant el fantasma de la bancarrota, arrenglerant les enormes columnes del passiu, i seguirem la baronessa, que, després d’haver-se quedat un instant esclafada sota la violència del cop que acabava de rebre, havia anat a trobar Lucien Debray, el seu conseller habitual.

Perquè la baronessa havia comptat amb aquell matrimoni per abandonar finalment una tutela, que, amb una filla amb el caràcter d’Eugénie, no deixava de ser força molesta. En aquesta mena de contractes tàcits que mantenen el lligam jeràrquic de la família, la mare només és realment ama de la filla sota la condició de ser sempre per a ella un exemple de seny i un model de perfecció.

Però la senyora Danglars temia la perspicàcia d’Eugénie i els consells de la senyoreta d’Armilly. Havia captat certes mirades desdenyoses llançades a Debray per la filla, les quals semblaven significar que la jove coneixia el misteri de les relacions amoroses i pecuniàries de la mare amb el secretari íntim, quan una interpretació més sagaç i més profunda hauria demostrat, al contrari, a la baronessa, que Eugénie no detestava Debray perquè constituïa un motiu de conflictes i una pedra d’escàndol a la casa paterna, sinó perquè, senzillament, la noia l’incloïa en la categoria de bípedes que Diògenes intentava no anomenar ni homes i que Plató designava amb la perífrasi d’animals de dues potes i sense plomes.

La senyora Danglars, des del seu punt de vista —i, desgraciadament, en aquest món cadascú té el seu, cosa que li impedeix veure el dels altres—, lamentava infinitament que el matrimoni d’Eugénie s’hagués trencat, no pas perquè fos una unió convenient, adequada i que havia de fer feliç la filla, sinó perquè, a ella, li tornava la llibertat.

Com ja hem dit, doncs, la baronessa va anar corrents a veure Debray. Aquest, després d’haver assistit, com tot París, a la festa del contracte i a l’escàndol consegüent, s’havia afanyat a retirar-se al seu club, on, amb alguns amics, comentava l’esdeveniment que aleshores era el tema de conversa de les tres quartes parts d’aquesta ciutat eminentment xafardera anomenada la capital del món.

Quan la senyora Danglars, amb vestit negre i la cara amagada sota un llarg vel, pujava per l’escala de l’apartament de Debray, malgrat que el porter li havia assegurat que el jove no era a casa, aquest s’afanyava a rebutjar les insinuacions d’un amic que intentava demostrar-li que, després del terrible escàndol que acabava de tenir lloc, el seu deure d’íntim de la casa era casar-se amb la senyoreta Danglars i els dos milions d’aquesta.

Debray es defensava com un home que, en realitat, vol resultar vençut, perquè ell mateix havia tingut sovint la mateixa idea. Tanmateix, com que coneixia Eugénie i el seu caràcter independent i altiu, reprenia de tant en tant una actitud completament defensiva, dient que la unió era impossible, absolutament impossible, tot deixant-se acariciar sordament per la idea perversa, que, segons diuen tots els moralistes, preocupa constantment l’home més honest i més pur, vetllant al fons de la seva ànima com Satanàs vetlla darrere la creu.

El te, la conversa, interessant com podem veure, atès que s’hi discutien temes de tanta gravetat, van durar fins a la una de la matinada.

Mentrestant, la senyora Danglars, a qui el criat de Lucien havia fet passar, s’esperava, coberta amb el vel i ansiosa, en el salonet verd, entre dues cistelles de flors enviades per ella mateixa aquell matí, i que Debray, cal dir-ho, havia arranjat, col·locat i esporgat amb una cura que va fer que la pobra dona li perdonés l’absència.

A tres quarts menys cinc de dotze, la senyora Danglars, cansada d’esperar inútilment, va pujar de nou al fiacre i es va fer portar a casa.

Les dones d’una certa classe social tenen en comú amb les coquetes afortunades que solen tornar a casa abans de la mitjanit.

La baronessa va entrar a casa seva amb tantes precaucions com Eugénie havia adoptat per sortir-ne. Va pujar ràpidament, amb el cor oprimit, l’escala que donava al seu apartament, contigu, com sabem, al d’Eugénie.

Tenia tanta por de provocar algun comentari, creia tan fermament —i almenys en aquest punt la pobra dona resultava respectable— en la innocència de la filla i en la seva fidelitat a la llar paternal!

Un cop a les seves habitacions, va escoltar a la porta de la d’Eugénie. Com que no va sentir cap soroll, va provar d’entrar-hi, però havien tancat amb forrellat.

La senyora Danglars es va pensar que Eugénie, fatigada per les terribles emocions del vespre, s’havia ficat al llit i dormia.

Va cridar la cambrera i va interrogar-la.

—La senyoreta Eugénie ha entrat a la seva habitació amb la senyoreta d’Armilly —li va respondre la serventa—. Han pres el te plegades i després m’han acomiadat, dient-me que ja no em necessitaven.

D’ençà d’aleshores, la cambrera s’havia estat al rebost, i, com tothom, feia les dues joves a l’habitació.

La senyora Danglars, doncs, va ficar-se al llit sense sospitar res. Tranquil·la pel que feia a les persones, va reflexionar sobre l’esdeveniment.

A mesura que les idees se li aclarien, les proporcions de l’escena del contracte augmentaven: ja no era un escàndol, era un terrabastall; ja no era una vergonya sinó una ignomínia.

Aleshores, a pesar seu, la baronessa va recordar que no havia tingut gens de pietat de la pobra Mercedes, que havia patit també una gran desgràcia en la persona del marit i del fill.

«Eugénie està perduda i nosaltres també —va dir-se—. Aquest assumpte, de la manera que el presentaran, ens cobrirà d’oprobi, perquè, en una societat com la nostra, certs ridículs són com nafres vives, sagnants, incurables. Quina sort que Déu hagi donat a Eugénie aquest caràcter estrany, que tan sovint m’ha fet tremolar!».

I la seva mirada agraïda va dirigir-se al cel, la misteriosa Providència del qual ho disposa tot segons els esdeveniments que han de tenir lloc, i, a vegades, d’un defecte, fins i tot d’un vici, en treu una alegria.

A continuació, el seu pensament va travessar l’espai com un ocell, estenent les ales, travessa l’abisme, i va aturar-se en Cavalcanti.

«Aquest Andrea era un miserable, un lladre, un assassí, i, tanmateix, tenia unes maneres que indicaven una certa educació, si no una de completa —va dir-se—. L’havien presentat en societat amb l’aparença d’una gran fortuna, amb el recolzament de noms honorables».

¿Com veure-hi clar en aquell laberint? ¿A qui adreçar-se per sortir de la cruel situació?

Debray, a qui s’havia dirigit seguint el primer impuls de la dona que busca ajuda en l’home que estima i que, a vegades, la perd, només podia donar-li un consell; havia d’adreçar-se a algú més poderós.

La baronessa va pensar aleshores en el senyor de Villefort.

Era ell qui havia volgut fer arrestar Cavalcanti; era ell qui, sense pietat, havia causat aquell trasbals a la família, com si s’hagués tractat de gent desconeguda.

Però, no; pensant-hi bé, el procurador del rei no era un home sense pietat sinó un magistrat esclau del deure, un amic lleial i segur, que, brutalment, però amb mà ferma, havia clavat l’escalpel a la corrupció; no era un botxí sinó un cirurgià, un cirurgià que havia volgut aïllar als ulls del món l’honor dels Danglars de la ignomínia del jove perdut que ells havien presentat com a gendre a la societat.

Des del moment que el senyor de Villefort, amic de la família Danglars, actuava així, no cabia suposar que el procurador del rei n’hagués sabut alguna cosa abans i s’hagués prestat a cap de les accions d’Andrea.

Pensant-hi bé, la conducta de Villefort encara apareixia a la baronessa sota una llum que implicava un avantatge comú.

La inflexibilitat del procurador del rei, però, havia d’aturar-se allí. Ella l’aniria a veure l’endemà i n’obtindria, si no que faltés als seus deures de magistrat, almenys que els apliqués amb tota la indulgència possible.

La baronessa invocaria el passat, rejoveniria els records, suplicaria en nom d’un temps culpable, però feliç. El senyor de Villefort apaivagaria l’afer, o almenys deixaria fugir Cavalcanti (i per aconseguir-ho, només li caldria mirar cap a una altra banda) i es limitaria a condemnar el criminal en contumàcia.

Només aleshores va adormir-se més tranquil·la.

L’endemà, va llevar-se a les nou, i, sense cridar la cambrera, sense donar cap senyal de vida, va vestir-se, i, amb una indumentària tan simple com la del dia abans, va baixar l’escala, va sortir de la casa, va anar a peu fins al carrer de Provença, va pujar a un fiacre i es va fer portar a casa del senyor de Villefort.

Feia un mes que la mansió maleïda presentava el lúgubre aspecte d’un llatzeret on s’hagués declarat la pesta: una part de les habitacions es trobaven tancades per dins i per fora. Els finestrons, barrats, només eren oberts un moment perquè entrés l’aire: aleshores, apareixia a la finestra la cara espantada d’un criat; després, tornaven a tancar-se, com una làpida que cau de nou sobre un sepulcre, i els veïns es deien en veu molt baixa:

—¿Veurem sortir un altre taüt de la casa del procurador del rei, avui?

La senyora Danglars va estremir-se davant l’aspecte d’aquella casa desolada. Va baixar del fiacre i, amb passes vacil·lants, va acostar-se a la porta tancada i va trucar.

Fins que el timbre no va sonar per tercera vegada, amb una dringadissa lúgubre que semblava participar de la tristesa general, no va aparèixer un porter, que va entreobrir la porta només el que resultava imprescindible per deixar passar les seves paraules.

Va veure una dona, una dona de l’alta societat, vestida amb elegància, però la porta va continuar gairebé tancada.

—¿Vol fer el favor d’obrir? —va dir la baronessa.

—Primer de tot, senyora, ¿qui és vostè? —va preguntar el porter.

—¿Qui sóc? Em coneix perfectament.

—Ja no coneixem ningú, senyora.

—¿Que s’ha tornat boig, amic meu? —va exclamar la baronessa.

—¿De part de qui ve?

—Oh, això passa de ratlla!

—Són les ordres que tinc, senyora, excusi’m. ¿El seu nom?

—La senyora baronessa de Danglars. M’ha vist vint vegades.

—És possible, senyora. ¿Què vol?

—Oh, que estrany és, vostè! Em queixaré al senyor de Villefort de la impertinència de la seva gent.

—Senyora, no és impertinència sinó precaució: aquí no entra ningú sense el permís del senyor d’Avrigny o sense haver parlat amb el senyor procurador del rei.

—Doncs, bé, he vingut a parlar precisament amb el senyor procurador del rei.

—¿Assumpte urgent?

—Ja hauria d’haver-se’n adonat, atès que encara no he tornat a pujar al meu fiacre. Acabem, però: aquí té la meva targeta, porti-la al seu amo.

—¿La senyora s’esperarà fins que jo torni?

—Sí, vagi.

El porter va tancar la porta, deixant la senyora Danglars al carrer.

La baronessa, és veritat, no va esperar gaire estona. Al cap d’un instant, la porta va tornar a obrir-se prou per deixar-li pas: va entrar i el batent va tancar-se immediatament darrere seu.

Quan van arribar al pati, el porter, sense deixar la porta d’ull ni un instant, es va treure un xiulet de la butxaca i va fer-lo sonar.

L’ajudant de cambra del senyor de Villefort va aparèixer a l’escalinata.

—Tingui la bondat d’excusar el porter, senyora —va dir mentre saludava la baronessa—, però ha rebut unes ordres precises. El senyor de Villefort m’ha encarregat que li digui que el bon home no podia actuar de cap altra manera.

Al pati, hi havia un proveïdor. L’havien fet entrar amb les mateixes precaucions i n’examinaven la mercaderia.

La baronessa va pujar l’escalinata. Se sentia profundament impressionada per aquella tristesa, que eixamplava, per dir-ho així, el cercle de la seva, i, sempre guiada per l’ajudant de cambra, que no la va perdre de vista, fou introduïda al despatx del magistrat.

Malgrat la preocupació que li produïa el motiu de la visita, la recepció que li havia dispensat la gentussa del servei li havia semblat tan indigna que va començar per queixar-se.

Però Villefort va aixecar el cap aclaparat pel dolor i va mirar-la amb un somriure tan trist que les queixes van morir als llavis de la baronessa.

—Excusi els meus criats per un terror del qual no puc culpar-los: abans, eren els sospitosos; ara són ells qui sospiten de nosaltres.

La senyora Danglars havia sentit parlar sovint del terror del magistrat, però no s’hauria pogut imaginar mai, si no ho hagués vist amb els seus propis ulls, que la cosa arribava tan lluny.

—¿També vostè és, doncs, desgraciat?

—Sí, senyora —va respondre el magistrat.

—¿Aleshores em plany?

—Sincerament, senyora.

—¿I comprèn el que em porta aquí?

—Ve a parlar-me del que li passa, ¿no?

—Sí, senyor, d’una desgràcia espantosa.

—És a dir d’un contratemps.

—¿Un contratemps, diu? —va exclamar la baronessa.

—Malauradament, senyora —va respondre el procurador del rei amb la seva calma impertorbable—, he arribat al punt d’anomenar desgràcies només les coses irreparables.

—¿I creu que això s’oblidarà?

—Tot s’oblida, senyora —va dir Villefort—. Si la seva filla no es casa avui, es casarà demà, i, si no ho fa demà, ho farà d’aquí a vuit dies. I no crec que sigui aquí per lamentar el futur de la senyoreta Eugénie.

La senyora Danglars va mirar Villefort, estupefacta a causa d’aquella tranquil·litat gairebé burleta.

—¿He vingut a casa d’un amic? —va preguntar en un to de dolorida dignitat.

—Ja sap que sí, senyora —va respondre Villefort, les galtes del qual van ruboritzar-se lleugerament en donar aquesta seguretat.

En efecte, aquesta seguretat al·ludia a uns esdeveniments diferents dels que ara els ocupaven.

—Doncs, bé —digué la baronessa—, sigui més afectuós, benvolgut Villefort. Parli’m com a amic i no com a magistrat, i quan sóc profundament desgraciada, no em digui que he d’estar alegre.

Villefort va inclinar-se.

—Fa tres mesos que he agafat el desagradable costum, quan sento parlar de desgràcies, de pensar en les meves, senyora. Aquesta operació egoista d’establir paral·lelismes, la faig a desgrat meu. Vet aquí per què, al costat de les meves desgràcies, les seves em semblaven un contratemps; vet aquí per què, al costat de la meva funesta situació, la seva em semblava envejable, però, com que això la contraria, deixem-ho estar. ¿Em deia, senyora…?

—Vull saber per vostè, amic meu —va respondre la baronessa—, en quin punt es troba l’afer de l’impostor.

—Impostor! —va repetir Villefort—. Decididament, senyora, és una característica seva atenuar certes coses i exagerar-ne unes altres. Impostor, el senyor Andrea Cavalcanti, o més aviat el senyor Benedetto! S’equivoca, senyora, el senyor Benedetto és, ras i curt, un assassí.

—Senyor, no nego la justesa de la rectificació, però, com més severament actuarà contra aquest desgraciat, més fort colpejarà la nostra família. Au, oblidi’l un moment; en lloc de perseguir-lo, deixi’l fugir.

—Ha vingut massa tard, senyora, les ordres ja han estat donades.

—Bé, si l’agafen… ¿Creu que l’agafaran?

—Ho espero.

—Escolti, sempre sento dir que les presons vessen… Si l’agafen, deixi’l a la presó.

El procurador del rei va moure el cap negativament.

—Almenys fins que la meva filla es casi! —va afegir la baronessa.

—Impossible, senyora, la justícia té unes formalitats.

—¿Fins i tot per a mi? —va preguntar la baronessa, mig de broma, mig seriosament.

—Per a tothom —va replicar Villefort—, i per a mi com per als altres.

—Ah! —va fer la baronessa, sense convertir en paraules el pensament que deixava traslluir l’exclamació.

Villefort va adreçar-li la mena de mirada amb la qual penetrava en la ment dels altres.

—Sí, ja sé què vol dir —va respondre—. Al·ludeix als terribles rumors que circulen entre la gent: les morts per les quals porto dol de tres mesos ençà i aquesta de la qual Valentine ha escapat gairebé miraculosament, no són naturals.

—No pensava en això —va dir vivament la senyora Danglars.

—Sí, hi pensava, senyora, i és just perquè havia de fer-ho per força, i fins i tot es deia: Tu, que persegueixes el crim, respon, ¿com és que n’hi ha tants d’impunes al teu voltant?

La baronessa va posar-se pàl·lida.

—Es deia això, ¿oi, senyora?

—Doncs, bé, sí, ho confesso.

—I jo li respondré.

Villefort va acostar la seva butaca a la cadira de la senyora Danglars, després va recolzar les mans sobre l’escriptori i va dir en un to més apagat que de costum:

—Hi ha crims que queden impunes perquè no coneixem el criminal i tenim por de castigar un innocent en lloc del culpable, però quan sabrem qui és —Villefort va allargar la mà cap a un gran crucifix col·locat en front de l’escriptori, i va repetir—: quan sabrem qui és, ho juro per Déu, senyora, morirà sigui qui sigui. I ara, després d’aquest jurament que acabo de fer i que mantindré, ¿gosarà encara demanar gràcia per aquest miserable Benedetto?

—¿Està segur que és tan culpable com diuen?

—Aquí en tinc el dossier, escolti: Benedetto, condemnat a cinc anys de treballs forçats, quan en tenia setze, per falsificador. Com pot veure, el noi prometia. Després va evadir-se, va convertir-se en un assassí.

—¿I qui és aquest desgraciat?

—¿Qui ho sap? Un vagabund, un cors.

—¿No l’ha reclamat ningú?

—No, no coneixem els seus pares.

—¿I l’home que va venir de Lucca?

—Un altre estafador com ell, potser el còmplice.

La baronessa va ajuntar les mans.

—Villefort! —va exclamar en el seu to més dolç i seductor.

—Per Déu, senyora —va exclamar el procurador del rei amb una fermesa no pas exempta d’aspror—, per Déu! No em demani mai gràcia per a un culpable!

»¿Què sóc jo? La llei. ¿Té ulls, la llei, per veure la tristesa de vostè? ¿Té orelles per sentir la seva dolça veu? ¿Té una memòria, la llei, per donar compliment als nostres delicats pensaments? No, senyora, la llei ordena, i, quan ha ordenat, colpeja.

»Em dirà que sóc un ésser viu i no pas un codi; un home, no pas un llibre. Miri’m, senyora, miri al meu voltant: ¿m’han tractat com a un germà, els homes? ¿M’han estimat? ¿Se m’han comportat amb miraments? ¿Han evitat ferir-me? ¿Algú ha demanat clemència per al senyor de Villefort i l’hi han concedit? No, no, no! Sempre m’han atacat, sempre!

»Vostè insisteix, dona, com la sirena que és, a parlar-me d’aquesta manera encantadora i expressiva, que em recorda que he de ruboritzar-me. Doncs, bé, d’acord, sí, he de posar-me vermell pel que vostè sap, i potser, potser també per una altra cosa.

»Però, en fi, d’ençà que jo mateix vaig faltar, i potser més greument que els altres, he escorcollat la roba dels homes per trobar la nafra, i l’he trobat sempre. Encara diré més, he descobert amb plaer, amb alegria, aquest segell de la feblesa o de la perversitat humana.

»Perquè cada home al qual trobava culpable i cada culpable que castigava, em semblava una prova viva, nova, que demostrava que jo no era una fastigosa excepció! Per desgràcia, senyora, tothom és malvat: demostrem-ho i castiguem el dolent».

Villefort va pronunciar les últimes paraules amb una ràbia febril que conferia al seu llenguatge una eloqüència ferotge.

—Tanmateix —va replicar la senyora Danglars, fent un darrer esforç—, diu que el jove és un vagabund, un orfe, abandonat per tothom, ¿no?

—Pitjor, pitjor, o potser millor! La Providència l’ha fet així perquè ningú hagi de plorar-lo.

—Això és aferrissar-se amb el feble, senyor.

—El feble que assassina!

—El seu deshonor caurà sobre casa meva.

—¿No tinc jo la mort a la meva?

—Oh, senyor, no té pietat pels altres! Doncs, bé, jo li dic que no hi haurà pietat per a vostè.

—Així sigui! —va dir Villefort, aixecant el braç amb un gest d’amenaça.

—Almenys ajorni la causa d’aquest desgraciat, si l’han arrestat, fins a la pròxima audiència. Això ens donarà sis mesos de coll perquè la gent oblidi.

—De cap manera —va respondre Villefort—. Encara disposo de cinc dies. La instrucció ja està feta, i, amb cinc dies, tinc temps de sobres. D’altra banda, ¿no comprèn que jo també necessito oblidar, senyora? Doncs, bé, quan treballo, i treballo nit i dia, hi ha moments que deixo de recordar, i, quan no recordo res, sóc feliç a la manera dels morts, però val més això que patir.

—Senyor, ell ha fugit: deixi’l fugir, la inèrcia és una clemència fàcil.

—Ja li he dit que era massa tard. El telègraf ha funcionat a punta de dia, i a hores d’ara…

—Senyor —va dir l’ajudant de cambra, entrant al despatx—, un soldat de dragons porta aquest missatge del ministeri de l’Interior.

Villefort va agafar la carta i va obrir-la ràpidament.

El terror va sacsejar la senyora Danglars, Villefort va estremir-se d’alegria.

—Detingut! —va exclamar el magistrat—. L’han arrestat a Compiègne, això s’ha acabat.

La senyora Danglars va aixecar-se, freda i pàl·lida.

—Adéu, senyor.

—Adéu, senyora —va respondre el procurador del rei, gairebé amb alegria mentre l’acompanyava a la porta.

Després va tornar a l’escriptori.

—Bé! —va exclamar mentre clavava un cop a la carta amb el revés de la mà—. Ja tenia una falsificació, tres robatoris i dos incendis. Només em faltava un assassinat i ja el tinc: la sessió serà esplèndida!





CI


L’aparició

Com el procurador del rei havia dit a la senyora Danglars, Valentine encara no s’havia refet.

Morta de cansament, s’estava, en efecte, al llit, i va ser al seu dormitori on va assabentar-se per la senyora de Villefort dels esdeveniments que acabem de relatar, és a dir, de la fugida d’Eugénie i l’arrest d’Andrea Cavalcanti, o més aviat de Benedetto, i també de l’acusació d’assassinat contra aquest.

Valentine, però, es trobava tan dèbil, que el relat no va fer-li tot l’efecte que li hauria produït en un estat de salut normal.

De fet, només va captar-ne nocions vagues, formes indefinides, que se li barrejaven amb les idees estranyes i els fantasmes fugitius que naixien en el seu cervell malalt o li passaven davant els ulls. A més, tot plegat va esborrar-se de seguida per cedir el lloc a sensacions personals, que van ressorgir amb molta força.

Durant el dia, Valentine encara era mantinguda en el món real gràcies a la voluntat de Noirtier, que es feia portar a l’habitació de la néta i s’hi quedava, agombolant la noia amb la seva mirada paternal. Més tard, quan tornava del palau de Justícia, Villefort es passava una hora o dues amb el seu pare i la filla.

A les sis, Villefort es retirava al despatx, i, a les vuit, arribava el senyor d’Avrigny, que duia personalment la poció nocturna preparada per a la noia. Aleshores, s’emportaven Noirtier.

Una infermera escollida pel doctor reemplaçava tothom i no es retirava fins a les deu o les onze, quan Valentine ja s’havia adormit.

Quan baixava, tornava les claus de l’habitació de la malalta al senyor de Villefort en persona, de manera que ningú no podia entrar al dormitori de Valentine més que travessant les habitacions de la senyora de Villefort i la del petit Édouard.

Al matí, Morrel es presentava a veure Noirtier per demanar-li notícies de Valentine: el jove, però, cosa extraordinària, semblava cada dia menys inquiet.

Per començar, Valentine, encara que presa d’una violenta excitació nerviosa, millorava de dia en dia. A més, ¿no li havia dit Montecristo, quan, desesperat, hi havia anat a recórrer, que, si Valentine no moria abans de dues hores, estava salvada?

I continuava viva al cap de quatre dies.

L’excitació nerviosa de la qual hem parlat perseguia Valentine fins i tot quan dormia, o, més ben dit, durant l’estat de somnolència que seguia a les hores que passava desperta. Llavors, enmig el silenci de la nit i de la penombra que deixava regnar l’animeta que cremava sobre la xemeneia dins el seu vas d’alabastre, la jove veia passar les ombres que poblen la cambra dels malalts quan la febre els sacseja amb ales tremoloses.

Li semblava veure la madrastra que l’amenaçava, o Morrel que li allargava la mà, o persones gairebé estranyes en la seva vida habitual, com el comte de Montecristo. En aquells moment de deliri, fins i tot els mobles li semblaven mòbils i errants. I allò durava fins les dues o les tres de la matinada, quan un son de plom s’apoderava de la noia fins a l’alba.

El vespre del dia que, al matí, Valentine s’havia assabentat de la fugida d’Eugénie i de l’arrest de Benedetto, i quan aquests esdeveniments, després de barrejar-se-li amb les sensacions de la seva pròpia existència, començaven a esborrar-se-li a poc a poc del pensament; un cop Villefort, d’Avrigny i Noirtier van retirar-se successivament de l’habitació, mentre tocaven les onze a Saint-Philippe du Roule, i la infermera, després de deixar a l’abast de la malalta el beuratge preparat pel doctor i haver tancat la porta del dormitori, escoltava, tremolosa, al rebost, on s’havia retirat, els comentaris dels servents i s’omplia el cap amb les lúgubres històries, que, des de feia tres mesos, eren el tema de conversa durant les vetllades a l’avantcambra del procurador del rei, una escena imprevista tenia lloc en l’habitació tancada amb tanta cura.

Feia uns deu minuts que la infermera n’havia sortit.

Valentine, presa des de feia una hora de la febre que es repetia cada nit, deixava que el cervell, rebel a la voluntat, continués aquella activitat implacable i monòtona i s’esgotés reproduint sense parar els mateixos pensaments o engendrant les mateixes imatges.

La metxa de l’animeta escampava mil i mil lluentors, totes plenes d’estranys significats, quan, de cop, a la seva claror tremolosa, a Valentine va semblar-li que la biblioteca, col·locada al costat de la xemeneia, en un entrant de la paret, s’obria lentament sense que els golfos sobre els quals pareixia girar fessin el més mínim soroll.

En un altre moment, Valentine hauria agafat el cordó de seda de la campaneta i hauria demanat ajuda, però, en la situació en la qual es trobava, res no la sorprenia.

Era conscient que les visions que l’envoltaven eren filles del deliri. La convicció provenia del fet que, al matí, mai no quedava cap rastre dels fantasmes nocturns, que s’esvanien amb l’arribada del dia.

Una figura humana va aparèixer darrere la porta.

Gràcies a la febre, Valentine estava massa familiaritzada amb aquella mena d’aparicions per esglaiar-se; va limitar-se a obrir molt els ulls, esperant reconèixer Morrel.

La figura va continuar avançant cap al llit, després va aturar-se mentre semblava escoltar amb profunda atenció.

Aleshores un reflex de l’animeta va donar a la cara del visitant nocturn.

—No és ell! —va murmurar Valentine.

I va esperar, convençuda que somiava, que aquell home, com passa durant els somnis, desaparegués o es convertís en una altra persona.

Tanmateix, va tocar-se el pols i, en sentir-lo bategar amb violència, va recordar que la millor manera de fer desaparèixer les visions inoportunes era beure: la frescor de la beguda, preparada d’altra banda amb la finalitat de calmar l’agitació de la qual Valentine s’havia queixat al doctor, aportava, en fer baixar la febre, un renovament de les sensacions del cervell; després de beure, patia menys durant una estona.

Valentine va disposar-se a agafar el got de la safata de vidre. Tanmateix, quan allargava el braç tremolós, l’aparició va fer dues passes encara més ràpides cap al llit i va arribar tan a prop de la noia que aquesta va sentir-ne la respiració i fins i tot, o almenys així ho va creure, la pressió de la mà.

La il·lusió, o més aviat la realitat, superava el que Valentine havia experimentat fins aleshores. Va començar a creure que es trobava ben desperta i ben viva; va tenir consciència que gaudia plenament de la raó i va estremir-se.

La pressió que notava tenia per objectiu aturar-li el braç.

Valentine va retirar-lo lentament.

Aleshores la figura, de la qual no podia separar la mirada, però que li semblava més protectora que no pas amenaçadora, va agafar el got, va acostar-lo a l’animeta i va examinar el beuratge, com si volgués comprovar-ne la transparència i la limpidesa.

Tanmateix, no va tenir-ne prou amb la primera prova.

L’home, o més aviat el fantasma, perquè caminava amb tanta suavitat que la catifa n’esmorteïa el soroll de les passes, va treure una cullerada de líquid del got i se la va empassar.

Valentine s’ho mirava amb un profund sentiment d’estupor.

Estava convençuda que allò anava a desaparèixer per deixar pas a una altra escena, però l’home, en lloc d’esvanir-se com una ombra, se li va acostar i, mentre li donava el got, digué:

—Ara, begui!

Valentine va estremir-se.

Era el primer cop que una de les visions li parlava amb aquell timbre viu.

Va obrir la boca per llançar un crit.

L’home va posar-se un dit als llavis.

—El senyor comte de Montecristo! —va murmurar Valentine.

En l’espant que van reflectir els ulls de la noia, en la tremolor de les mans, en el ràpid moviment que va fer per arraulir-se sota els llençols, era visible l’última lluita del dubte contra la convicció. Tanmateix, la presència del senyor de Montecristo a casa seva i en una hora com aquella, la seva entrada misteriosa, fantàstica, inexplicable, a través d’una paret, semblaven coses impossibles a la ment trasbalsada de Valentine.

—No cridi, no s’espanti —va dir el comte—, no tingui al fons del cor ni el llampec d’una sospita ni l’ombra d’una inquietud. L’home que té al davant, perquè, aquest cop, Valentine, té raó, no es tracta d’una il·lusió, l’home que té al davant, dic, és el pare més tendre i l’amic més respectuós que vostè pugui somiar.

Valentine no va saber què respondre. La veu, que revelava la presència real de qui parlava, li feia tanta por que temia associar-hi la seva. Però la mirada horroritzada preguntava: ¿si les seves intencions són pures, per què es troba aquí?

Amb la seva sagacitat meravellosa, el comte va comprendre el que passava al cor de la jove.

—Escolti’m, o més aviat miri’m: observi els meus ulls vermells i la meva cara més pàl·lida que de costum. Fa quatre nits que no he aclucat l’ull ni un instant, fa quatre nits que vetllo per vostè, que la protegeixo, que la conservo per al nostre amic Maximilien.

Una onada alegre de sang va envermellir ràpidament les galtes de la malalta, perquè el nom que el comte acabava de pronunciar eliminava la resta de malfiança que el visitant li havia inspirat.

—Maximilien!… —va repetir Valentine, de tant dolç com li resultava pronunciar aquell nom—. ¿Maximilien, doncs, l’hi ha confessat tot?

—Tot. M’ha dit que la vida de vostè era la seva i jo li he promès que vostè viuria.

—¿Li ha promès que viuria?

—Sí.

—Acaba de parlar de vigilància i de protecció, ¿és, doncs, metge?

—Sí, i el millor que el cel pugui enviar-li en aquest moment, cregui’m.

—¿Diu que ha vetllat? —va preguntar Valentine, inquieta—. ¿On? No l’he vist.

El comte va assenyalar la biblioteca.

—Amagat darrere aquella porta —digué—. Dóna a la casa veïna, l’he llogat.

Valentine, amb un orgullós rampell de pudor, va desviar la mirada i va exclamar, d’allò més horroritzada:

—Senyor, el que ha fet és una gran bogeria i la protecció que m’ha concedit s’assembla molt a un insult.

—Valentine —va replicar el comte—, durant la meva llarga vetlla, l’únic que he vist eren les persones que venien aquí, els aliments que li preparaven, les begudes que li han servit. Quan les begudes em semblaven perilloses, entrava com acabo de fer-ho, buidava el got i canviava el verí per una preparació beneficiosa, que, en lloc de causar-li la mort que li havien preparat, li feia circular la sang per les venes.

—El verí, la mort! —va exclamar Valentine, pensant-se que es trobava de nou sotmesa a una al·lucinació febril—. ¿Què diu, senyor?

—Xut, criatura! —va dir el comte de Montecristo, posant-se un altre cop el dit als llavis—. He dit el verí, sí, he dit la mort, i ho repeteixo, la mort, però, primer, begui’s això.

El comte va treure’s de la butxaca un flascó que contenia un líquid roig, unes gotes del qual va abocar al got.

—Un cop se l’hagi begut, no prengui res més en tota la nit.

Valentine va allargar la mà, però, amb prou feines va tocar el got, va retirar-la amb horror.

Montecristo va agafar el got, se’n va beure la meitat i va oferir-lo a Valentine, que va empassar-se amb un somriure la resta del licor.

—Oh! Sí, reconec el gust de les begudes nocturnes, del líquid que em refrescava una mica el pit i que em calmava el cervell. Gràcies, senyor, gràcies.

—Vet aquí com ha viscut quatre nits, Valentine —digué el comte—. ¿Com vivia, però, jo? Oh, quines hores tan cruels m’ha fet passar! Oh, quines espantoses tortures m’ha fet patir quan veia com li abocaven al got el verí mortal, quan em feia tremolar la idea que vostè tingués temps d’empassar-se’l abans que jo pogués llançar-lo a la xemeneia!

—¿Diu, senyor —va preguntar Valentine, d’allò més horroritzada—, que ha patit mil tortures veient que m’abocaven el verí mortal al got? Tanmateix, si ha vist com ho feien, també deu haver vist la persona que ho feia, ¿no?

—Sí.

Valentine va incorporar-se al llit i, cobrint-se el pit, més blanc que la neu, amb la batista brodada, humida a causa de la suor freda del deliri a la qual començava a afegir-se la del terror, encara més glaçada, va dir:

—¿L’ha vist? —va repetir la jove.

—Sí —va dir el comte per segona vegada.

—El que em diu és horrible, senyor, el que em vol fer creure té alguna cosa d’infernal. ¿Que a casa del meu pare, al meu dormitori, al meu llit de dolor, algú continua intentant assassinar-me? Oh, vagi-se’n, senyor! Tempta la meva consciència, blasfema de la bondat divina! Això no pot ser, és impossible!

—¿És vostè la primera que rep un cop assestat per aquesta mà, Valentine? ¿No ha vist caure al seu voltant el senyor de Saint-Méran, la senyora de Saint-Méran i Barrois? ¿No hauria vist caure el senyor Noirtier si el tractament que segueix des de fa tres anys no l’hagués protegit anul·lant l’efecte del verí gràcies al costum de prendre’n?

—Oh, Déu meu! —va exclamar Valentine—. ¿És per això que, des de fa un mes, l’avi exigeix que comparteixi totes les seves begudes?

—¿I totes tenen un gust amarg com el d’una pell de taronja mig seca, no?

—Sí, Déu meu, sí!

—Oh, això m’ho explica tot! —va exclamar Montecristo—. Ell sap que en aquesta casa hi ha un emmetzinador, potser l’ha identificat, i ha immunitzat la néta estimada contra la substància mortal. L’efecte del verí s’ha reduït gràcies a l’inici d’aquest hàbit. Per això vostè encara viu, cosa que jo no m’explicava, després d’haver estat enverinada fa quatre dies amb una metzina, que, habitualment, no perdona.

—¿Qui és, però, el criminal, l’assassí?

—I jo li pregunto: ¿no ha vist entrar mai ningú durant la nit al dormitori?

—Sí. Sovint m’ha semblat veure passar una mena d’ombres que s’acosten, s’allunyen i desapareixen, però les prenia per visions causades per la febre, i, fa un moment, quan vostè ja entrat, doncs, bé, m’ha semblat força estona, que delirava o somiava.

—¿No coneix, doncs, la persona que li vol treure la vida?

—No. ¿Per què ha de desitjar algú la meva mort? —va fer Valentine.

—Aleshores, ara la coneixerà —digué Montecristo, parant l’orella.

—¿Com és això? —va preguntar Valentine mentre mirava amb terror al seu voltant.

—Perquè, aquesta nit, ja no té febre ni delira, perquè està ben desperta, perquè toquen les dotze i és l’hora dels assassins.

—Déu meu, Déu meu! —va exclamar Valentine, eixugant-se amb la mà la suor que li perlava el front.

En efecte, les dotze sonaven amb lentitud, tristament. A la jove, li semblava rebre al cor cada cop del batall de bronze.

—Valentine —va continuar el comte—, aplegui totes les seves forces, controli el cor, aturi la veu a la gola, fingeixi que dorm i ja veurà el que passa, ja ho veurà.

Valentine va agafar la mà del comte.

—Em sembla que sento soroll —digué—, retiri’s!

—Adéu, o més aviat a reveure —va respondre el comte.

Després, amb un somriure tan trist i tan paternal que el cor de la noia va omplir-se de gratitud, Montecristo va anar-se’n de puntetes a la porta de la biblioteca.

Va girar-se, però, abans de tancar-la.

—Ni un gest —digué—, ni una paraula, que creguin que dorm. Si no, potser la matarien abans que jo tingués temps d’acudir a ajudar-la.

I, després de dir això, el comte va desaparèixer darrere la porta, que va tancar-se silenciosament.





CII


Locusta

Valentine va quedar-se sola; dos rellotges més, amb retard respecte al de Saint-Philippe de Roule, van tocar les dotze en diferents punts.

Després, tot va tornar a quedar en silenci, tret de la remor d’alguns carruatges llunyans.

Aleshores l’atenció de Valentine va concentrar-se en el rellotge de l’habitació, el pèndol del qual marcava els segons.

Va posar-se a comptar-los i va observar que els batecs del seu cor eren el doble de ràpids.

Tanmateix encara dubtava. La inofensiva Valentine no es podia imaginar que algú li desitgés la mort. ¿Per què? ¿Amb quin objectiu? ¿Quin mal havia fet per suscitar-li un enemic?

No hi havia por que s’adormís.

Només una idea, una idea terrible la mantenia en tensió: hi havia una persona al món que havia provat d’assassinar-la i anava a intentar-ho de nou.

¿I si, ara, aquesta persona, cansada de veure la ineficàcia del verí, recorria al punyal, com havia dit Montecristo, i el comte no tenia temps d’acudir? ¿I si s’acostava el seu últim moment? ¿I si no tornava a veure Morrel?

Davant d’aquest pensament, que la feia empal·lidir i la cobria d’una suor glaçada, Valentine va estar a punt d’agafar el cordó de la campaneta i demanar auxili.

Tanmateix li semblava veure espurnejar els ulls del comte a través de la porta de la biblioteca, ulls que li pesaven com una llosa en el record i que, quan hi pensava, l’avergonyien tant que la jove es preguntava si l’agraïment aconseguiria esborrar mai el penós efecte de la indiscreta amistat del comte.

Així van passar vint minuts, vint eternitats; en van transcórrer deu més, i, finalment, el rellotge, avisant amb un segon d’antelació, va amollar una campanada.

En aquell mateix instant, el gratament gairebé imperceptible d’una ungla a la fusta de la biblioteca va demostrar a Valentine que el comte vigilava i li recomanava que vigilés.

En efecte, va semblar-li que sentia cruixir el parquet a l’altre extrem de l’habitació, a la banda que donava al dormitori d’Édouard. Va parar l’orella, va retenir la respiració gairebé fins a l’ofec: el pany va grinyolar i la porta va girar sobre els golfos.

Valentine, recolzada al llit, va tenir el temps just de deixar-se caure sobre el matalàs i d’amagar-se la cara amb els braços.

A continuació, tremolosa, agitada, amb el cor oprimit per un espant indicible, va esperar.

Algú va acostar-se al llit i va fregar-ne les cortines.

Valentine va aplegar totes les seves forces i va deixar sentir el murmuri regular de la respiració que anuncia un son tranquil.

—Valentine! —digué una veu molt baixet.

La jove va estremir-se de cap a peus, però no va respondre.

—Valentine! —va repetir la mateixa veu.

El mateix silenci: Valentine havia promès que fingiria dormir.

Tot va continuar immòbil.

Però Valentine va sentir el soroll gairebé imperceptible d’un líquid que queia al got que acabava de buidar.

Aleshores, sota la protecció del braç estès, gosà entreobrir les parpelles.

Va veure una dona, vestida amb una bata blanca, que abocava al got un líquid preparat prèviament en una fiola.

En aquell breu instant, potser Valentine va retenir la respiració o va fer, sens dubte, algun moviment, perquè la dona, inquieta, va interrompre l’operació i va inclinar-se sobre el llit per comprovar si la jove dormia realment: era la senyora de Villefort.

Valentine, en reconèixer la madrastra, va ser sacsejada per un fort estremiment que va fer que el llit es mogués.

La senyora de Villefort va desaparèixer a l’instant al costat de la paret, i, des d’allí, amagada darrere les cortines del llit, muda i atenta, va espiar el més mínim moviment de Valentine.

Aquesta va recordar les terribles paraules de Montecristo: li havia semblat veure brillar una mena de ganivet llarg i estret a la mà que no sostenia la fiola.

Llavors, demanant auxili a tota la seva força de voluntat, va esforçar-se a tancar els ulls. Però aquesta funció del més temorós dels nostres sentits, aquesta funció tan simple i habitual, esdevenia gairebé impossible en aquell moment a causa dels esforços que la curiositat, àvida, feia per impedir el tancament de la parpella i poder contemplar la veritat.

Tanmateix, tranquil·litzada pel silenci, enmig del qual tornava a deixar-se sentir el soroll regular de la respiració de Valentine, cosa que li assegurava que la noia dormia, la senyora de Villefort va allargar de nou el braç i, mig amagada per les cortines aplegades a la capçalera del llit, va acabar d’abocar al got de Valentine el contingut de la fiola.

Després va anar-se’n sense que cap soroll n’advertís Valentine.

La noia havia vist desaparèixer el braç, això era tot: el braç fresc i ben modelat, d’una dona de vint-i-cinc anys, jove i bella, i que abocava la mort.

És impossible expressar el que Valentine havia sentit durant el minut i mig que la senyora de Villefort havia estat al dormitori.

El fregament d’una ungla a la biblioteca va treure la noia de la torpor en què es trobava enfonsada i que s’assemblava força a l’embalbiment.

Va haver de fer un esforç per aixecar el cap.

La porta, sempre en silenci, va girar, el comte va reaparèixer.

—¿I bé, encara dubta? —va preguntar.

—Oh, Déu meu! —va murmurar la jove.

—¿Ho ha vist?

—Per desgràcia.

—¿L’ha reconegut?

Valentine va gemegar.

—Sí, però no m’ho puc creure.

—¿Aleshores prefereix morir i fer que Maximilien mori?

—Déu meu, Déu meu! —va repetir la noia, esverada—. ¿I no puc abandonar la casa, fugir…?

—La mà que la persegueix, Valentine, l’atraparà vagi on vagi: a força d’or, seduirà els criats, i la mort se li presentarà disfressada de totes les maneres. La trobarà a l’aigua que beurà a la font, a la fruita que collirà a l’arbre…

—¿No m’havia dit, però, que la precaució de l’avi m’havia immunitzat contra el verí?

—Contra un verí, i ni solament això si el fan servir a grans dosis. Canviaran de metzina o n’augmentaran la dosi.

Va agafar el got i va mullar-se els llavis.

—I miri, ja ho han fet. No l’enverinen amb la brucina sinó amb un simple narcòtic. Reconec el gust de l’alcohol en el qual l’han dissolt. Si s’hagués begut el que la senyora de Villefort ha abocat al got, Valentine estaria perduda.

—Déu meu! —va exclamar la jove—. ¿Per què em persegueix així?

—¿Què diu? ¿És tan dolça, tan bona i creu tan poc en el mal que no ho ha entès, Valentine?

—No —va respondre la noia—. Jo mai no li he fet res.

—Però vostè és rica, Valentine, té dues-centes mil lliures de renda, i, aquests dos-cents mil francs, els treu al seu fill.

—¿Què? La meva fortuna no és la seva, em ve dels meus parents.

—Sens dubte, i per aquest motiu el senyor i la senyora de Saint-Méran van morir, perquè vostè heretés. I per això, el dia que el senyor Noirtier va fer-la hereva, va quedar condemnat. I vet aquí la raó per la qual vostè també ha de morir: el senyor de Villefort hereta de vostè, i el seu germà, convertit en fill únic, hereta del pare.

—Édouard, pobra criatura! Ell és, doncs, la causa dels crims!

—Ah, finalment ho entén!

—Ah, Déu meu! Tant de bo que això no caigui a sobre d’ell!

—És vostè un àngel, Valentine.

—¿Ha renunciat, doncs, a matar l’avi?

—Deu haver pensat que, un cop morta vostè, si no hi ha un desheretament, la fortuna anirà a parar de manera natural al germà, i, com que el crim era inútil, resultava doblement perillós cometre’l.

—¿I una maquinació semblant ha sortit de l’esperit d’una dona? Oh, Déu meu, Déu meu!

—¿Se’n recorda de Perugia, de l’emparrat de la fonda de la posta, de l’home de l’abric marró a qui la madrastra de vostè feia preguntes sobre l’acqua tofana? Doncs, bé, aquest projecte infernal ja madurava aleshores en el seu cervell.

—Oh, senyor —va exclamar la dolça jove, esclafint en plors—, ja veig que, si les coses són així, estic condemnada a morir!

—No, Valentine, no, perquè jo he previst tots els complots; no, perquè la nostra enemiga, un cop descoberta, està vençuda. No, Valentine, viurà per estimar i ser estimada; viurà per ser feliç i fer feliç un noble cor. Per viure, però, Valentine, ha de confiar absolutament en mi.

—Ordeni, senyor, ¿què cal fer?

—Cal que es prengui cegament el que jo li donaré.

—Oh, Déu es testimoni que, si em trobava sola, preferiria deixar-me morir! —va exclamar Valentine.

—No en dirà res a ningú, ni al seu pare.

—¿Ell, però, no forma part d’aquest horrorós complot, oi, senyor? —va preguntar Valentine, ajuntant les mans.

—No, però, habituat a les acusacions jurídiques, deu sospitar que les morts que s’abaten sobre casa seva no són naturals. Ell és qui hauria de vetllar per vostè, qui hauria de trobar-se ara en el lloc que jo ocupo, qui hauria hagut de buidar aquest got, i qui hauria hagut de llançar-se ja sobre l’assassí. Espectre contra espectre —va murmurar, acabant la frase en veu molt baixa.

—Senyor —va dir Valentine—, faré el que sigui per viure perquè hi ha dues persones en aquest món que m’estimen tant que es moririen si jo morís: l’avi i Maximilien.

—Vetllaré per ells com he vetllat per vostè.

—Doncs, bé, senyor, disposi de mi —va dir Valentine i va afegir en veu baixa—: Oh, Déu meu, Déu meu, ¿què em passarà?

—Li passi el que li passi, Valentine, no s’espanti. Si es troba malament, si perd la vista, l’oïda, el tacte, no temi res; si es desperta sense saber on es troba, no tingui por encara que, en despertar-se, es vegi en un sepulcre o tancada en un taüt; recobri la serenitat i digui’s: en aquest moment, un amic, un pare, un home que vol la meva felicitat i la de Maximilien, vetlla per mi.

—Ai, ai, quin tràngol!

—¿Prefereix denunciar la seva madrastra, Valentine?

—Preferiria morir cent vegades, senyor! Oh, sí!

—No, no morirà, i prometi’m que, li passi el que li passi, no es queixarà i tindrà esperança, ¿d’acord?

—Pensaré en Maximilien.

—Vostè és la meva filla estimada, Valentine; només jo puc salvar-la i ho faré.

Valentine, d’allò més horroritzada, va ajuntar les mans, perquè s’adonava que havia arribat el moment de demanar valor a Déu, i va incorporar-se, murmurant paraules incoherents i oblidant que només la llarga cabellera li cobria les espatlles i que se li veia bategar el cor sota el fi calat de la camisa de dormir.

El comte va posar suaument la mà sobre el braç de la noia, va apujar-li fins al coll la vànova de vellut i li digué amb un somriure paternal:

—Filla meva, cregui en la meva lleialtat, com creu en la bondat de Déu i en l’amor de Maximilien.

Valentine va adreçar-li una mirada plena d’agraïment i va mostrar-se dòcil com una criatura.

El comte va treure’s de la butxaca de l’armilla la capseta de maragda, va aixecar-ne la tapa d’or i va deixar caure a la mà dreta de Valentine una píndola rodona de la grandària d’un pèsol.

La noia va agafar-la amb l’altra mà i va mirar atentament el comte: a les fesomies de l’intrèpid protector, hi havia un reflex de la majestat i del poder divins. Era evident que Valentine l’interrogava amb la mirada.

—Sí —va respondre Montecristo.

Valentine va posar-se la píndola a la boca i se la va empassar.

—I ara, a reveure, filla meva. Vaig a intentar dormir perquè ja estàs salvada.

—Vagi —va dir Valentine—, li prometo que no tindré por passi el que passi.

Montecristo va quedar-se força estona contemplant la noia, que s’adormia a poc a poc, vençuda pel poder del narcòtic que acabava de donar-li.

Aleshores va agafar el got, va llançar-ne tres quartes parts del contingut a la xemeneia per fer creure que Valentine s’havia begut el que faltava, i va deixar-lo de nou a sobre de la tauleta de nit; a continuació, va desaparèixer per la porta de la biblioteca després de llançar una última mirada a la noia, que s’adormia amb la confiança i el candor d’un àngel als peus del Senyor.





CIII


Valentine

L’animeta continuava cremant sobre la xemeneia de l’habitació de Valentine, exhaurint les últimes gotes d’oli que encara suraven a l’aigua: un cercle més rogenc acoloria l’alabastre del globus; la flama, més viva, deixava escapar els últims guspireigs que, en els éssers inanimats, semblen les darreres convulsions de l’agonia, tan sovint comparades a les de les pobres criatures humanes. Una llum esmorteïda i sinistra tintava amb un reflex opalí les cortines blanques i els llençols del llit de la jove.

Els sorolls del carrer s’havien extingit, el silenci interior era esgarrifós.

Aleshores la porta de l’habitació d’Édouard es va obrir, i un cap va aparèixer al mirall oposat a la porta: era la senyora de Villefort, que entrava per comprovar l’efecte de la poció.

Va aturar-se al llindar, va escoltar el petarrelleig de l’animeta, l’únic soroll perceptible en l’habitació, que semblava deserta, i, a continuació, va dirigir-se a la tauleta de nit per veure si el got de Valentine era buit.

Hi quedava encara una quarta part del contingut, com ja hem dit.

La senyora de Villefort va agafar-lo i va buidar-lo a la cendra, la qual va remoure per facilitar l’absorció del líquid, va rentar amb cura el got, va eixugar-lo amb el seu propi mocador i va tornar-lo a deixar a la tauleta de nit.

Si algú hagués pogut observar l’interior del dormitori, s’hauria adonat que la senyora de Villefort no gosava mirar Valentine ni acostar-se al llit.

La claror lúgubre, el silenci, la terrible poesia de la nit es combinaven sens dubte amb l’espantosa poesia de la seva consciència: l’emmetzinadora tenia por de la seva obra.

Finalment va atrevir-se, va descórrer les cortines, va recolzar-se al capçal del llit i va mirar Valentine.

La noia ja no respirava, la boca, entreoberta, no deixava escapar ni un àtom de l’alè que revela l’existència de vida; els llavis, esblanqueïts, havien cessat d’estremir-se; els ulls, envoltats per un halo violeta que semblava haver-se infiltrat sota la pell, formaven una protuberància més blanca a l’indret on el globus inflava la parpella, i les llargues pestanyes negres destacaven sobre una pell mat com la cera.

La senyora de Villefort va contemplar aquella cara, d’una expressió tan eloqüent en la seva immobilitat, abans d’atrevir-se a aixecar el llençol i posar una mà sobre el cor de Valentine.

Estava mut i fred.

El que bategava sota el palmell de la senyora de Villefort era l’artèria dels seus propis dits; va retirar la mà amb una esgarrifança.

El braç de Valentine penjava fora del llit: des de l’espatlla fins a la sagnia, semblava modelat com el d’una de les Gràcies de Germain Pilon[147]; l’avantbraç, però, es trobava lleugerament deformat per una crispació, i la mà, d’una forma molt pura, descansava, una mica rígida i amb els dits separats, sobre la caoba.

El naixement de les ungles presentava un to blavenc.

Per a la senyora de Villefort, ja no hi havia dubte: tot havia arribat a la fi; l’obra terrible, l’última que havia de dur a terme, s’havia consumat.

L’emmetzinadora ja no tenia res més a fer en aquella habitació. Va retrocedir amb tantes precaucions que era evident que temia fins i tot el soroll de les pròpies passes sobre la catifa. Mentre reculava, però, mantenia la cortina aixecada, absorbint l’espectacle de la mort, que sempre provoca una atracció irresistible quan encara no és descomposició sinó solament immobilitat, quan encara és misteri i no provoca fàstic.

Els minuts s’escolaven, la senyora de Villefort no es decidia a deixar la cortina, que mantenia suspesa com un sudari sobre el cap de Valentine. Va pagar el tribut a la fascinació: la fascinació del crim deu ser el remordiment.

El petarrelleig de l’animeta va intensificar-se.

En sentir-lo, la senyora de Villefort va estremir-se i va deixar caure la cortina.

Llavors, l’animeta va apagar-se, una espantosa foscor va omplir el dormitori.

En l’obscuritat, el rellotge va despertar-se i va tocar dos quarts de cinc.

L’enverinadora, espantada per les successives commocions, va tornar a la porta a les palpentes, i, amb el front xop de la suor que li provocava l’angoixa, va sortir.

La foscor va regnar durant dues hores més.

Després, a poc a poc, una claror esgrogueïda, filtrant-se entre els llistons de les persianes, va envair el dormitori, i, també lentament, va fer-se més intensa i va donar forma i color a objectes i cossos.

Aleshores la tos de la infermera va sonar a l’escala i la dona va entrar a l’habitació de Valentine amb una tassa a la mà.

Per a un pare, per a un amant, la primera mirada hauria estat decisiva: Valentine era morta; per a aquella mercenària, només dormia.

—Bé —va dir, acostant-se a la tauleta de nit—, s’ha begut una part de la poció, només en queda un terç.

Després va dirigir-se a la xemeneia, va encendre el foc, va instal·lar-se en una butaca, i, tot i que acabava de llevar-se del llit, va aprofitar que Valentine dormia per fer una becaina.

Les campanades de les vuit van despertar-la.

Estranyada pel fet que la noia continués dormint, espantada pel braç que penjava fora del llit i que Valentine no havia mogut, la infermera va acostar-s’hi i aleshores va adonar-se d’aquells llavis freds i d’aquell pit glaçat.

Va voler apujar-li el braç, però presentava una rigidesa esgarrifosa que no podia enganyar una infermera.

Va llançar un crit horrible.

Després va anar corrents a la porta.

—Auxili! —va cridar—. Auxili!

—¿Què diu? ¿Auxili? —va respondre la veu del senyor d’Avrigny des del peu de l’escala.

Era l’hora de la visita habitual del doctor.

—¿Què passa? ¿Auxili? —va exclamar Villefort, sortint precipitadament del despatx—. ¿No ha sentit que demanaven auxili, doctor?

—Sí, sí, pugem —va respondre d’Avrigny—, pugem de seguida, és a l’habitació de Valentine.

Abans, però, que el metge i el pare hi entressin, ja ho havien fet els criats que es trobaven als passadissos i habitacions del mateix pis: en veure Valentine pàl·lida i immòbil al llit, aixecaven les mans al cel i trontollaven com si tinguessin vertigen.

—Cridin la senyora de Villefort, despertin-la! —va exclamar el procurador del rei des de la porta del dormitori on semblava que no gosés entrar.

Els criats, però, en lloc de respondre, miraven el senyor d’Avrigny, que sí que havia entrat i havia anat corrents al costat de Valentine per aixecar-la.

—També aquesta…! —va murmurar, deixant-la caure al llit—. Oh, Déu meu, Déu meu, ¿quan et cansaràs?

Villefort va entrar.

—¿Què diu, Déu meu? —va exclamar, aixecant els braços—. Doctor, doctor!

—Dic que Valentine és morta —va respondre d’Avrigny amb veu solemne, terrible en la seva solemnitat.

El senyor de Villefort va desplomar-se com si les cames se li haguessin trencat i va enfonsar el cap al llit de Valentine.

En sentir les paraules del doctor i els crits del pare, els criats, morts de por, van fugir mentre amollaven sordes imprecacions; passes precipitades van ressonar per escales i passadissos, va haver-hi un gran moviment al pati, i això va ser tot. El soroll va extingir-se: del primer fins a l’últim havien abandonat la casa maleïda.

En aquell instant, la senyora de Villefort, amb la bata a mig posar, va aixecar la cortina: durant un moment, va quedar-se al llindar de la porta, com si interrogués els presents alhora que demanava auxili a unes llàgrimes rebels.

De cop, va avançar un pas, o més aviat va fer un salt endavant mentre allargava els braços cap a la tauleta de nit.

Acabava de veure com d’Avrigny s’hi inclinava amb curiositat i n’agafava el got que ella estava segura d’haver buidat durant la nit.

Un terç del got era ple, exactament com abans que ella en llancés el contingut a la cendra de la xemeneia.

Si l’espectre de Valentine s’hagués aixecat davant l’emmetzinadora no li hauria produït menys efecte.

Perquè la poció era del mateix color que l’abocada per ella al got de Valentine i que la noia s’havia begut; era exactament el verí que no podia enganyar el metge i que aquest observava atentament. Es tractava sens dubte d’un miracle de Déu perquè, malgrat les precaucions de l’assassí, quedés un rastre, una prova, una denúncia del crim.

Mentre la senyora Villefort es quedava immòbil com una estàtua que representés el terror, i el procurador del rei, amb la cara enfonsada en la roba del llit mortuori, no veia res del que passava al seu voltant, d’Avrigny va acostar-se a la finestra per examinar millor el contingut del got, sucar-hi la punta del dit i tastar-lo.

—Ah, això ja no és brucina! A veure de què es tracta!

Va dirigir-se a un dels armaris de l’habitació, transformat en farmàcia, va treure un flascó d’àcid nítric de la seva capseta de plata i va deixar-ne caure unes gotes en el líquid opalí, que va agafar a l’instant el color de la sang.

—Ah! —va exclamar d’Avrigny amb l’horror del jutge que descobreix la veritat, barrejat amb l’alegria del savi que resol un problema.

La senyora de Villefort va recular. Els ulls li flamejaven, després van apagar-se-li. Vacil·lant, va buscar la porta amb la mà i va desaparèixer.

Al cap d’un instant, va ressonar el soroll llunyà d’un cos que queia sobre el parquet.

Ningú, però, va parar-hi atenció. La infermera es trobava ocupada observant l’anàlisi química, Villefort continuava estamordit.

Només d’Avrigny havia seguit amb els ulls la senyora de Villefort i n’havia copsat la sortida precipitada.

Va aixecar el tapís de l’habitació de Valentine, i la seva mirada, a través del dormitori d’Edouard, va penetrar en el de la senyora de Villefort, a qui va veure estirada sobre el parquet.

—Vagi a atendre la senyora de Villefort —digué a la infermera—, es troba malament!

—¿I la senyoreta Valentine? —balbucejà la dona.

—La senyoreta Valentine ja no necessita ajuda perquè és morta —va respondre d’Avrigny.

—Morta, morta! —va sospirar Villefort en el paroxisme d’un dolor encara més punyent pel fet que era nou, desconegut, inaudit, per a aquell cor de pedra.

—¿Morta, diu? —va exclamar una tercera veu—. ¿Qui ha dit que Valentine és morta?

Tots dos homes van girar-se i, a la porta, van veure Morrel, dret, pàl·lid, trasbalsat, terrible.

Vet aquí el que havia passat.

Morrel s’havia presentat a l’hora de costum a la porteta que donava a les habitacions de Noirtier.

En contra del que era habitual, va trobar-la oberta; no li havia calgut trucar, doncs, i havia entrat.

Va esperar un moment al vestíbul mentre cridava algun servent que el portés a les habitacions del vell Noirtier.

Però ningú no havia respost; com ja sabem, els criats havien abandonat la casa.

Morrel no tenia cap motiu especial d’inquietud aquell dia. Comptava amb la promesa de Montecristo que Valentine viuria, i, fins aleshores, la promesa havia estat mantinguda amb fidelitat. Cada vespre, el comte li havia donat bones notícies, que Noirtier li confirmava en persona l’endemà.

Tanmateix, la solitud li havia semblat singular. Havia cridat un segon cop, un tercer: el mateix silenci.

Aleshores s’havia decidit a pujar.

La porta de Noirtier era oberta com totes les altres.

El primer que va veure va ser el vell en la seva butaca i en el lloc habitual: els ulls dilatats semblaven expressar un espant interior, que confirmava l’estranya pal·lidesa de les fesomies.

—¿Com es troba, senyor?

—Bé —va fer el vell amb el seu parpelleig—, bé!

Però la cara mostrava una inquietud creixent.

—Sembla preocupat —va continuar Morrel—. ¿Necessita res? ¿Vol que cridi un dels criats?

—Sí —va fer Noirtier.

Morrel va penjar-se al cordó de la campaneta, però tot i que va estar a punt de trencar-lo a força d’estirar, ningú no va presentar-se.

Va mirar Noirtier: la pal·lidesa i l’angoixa eren cada cop més intenses a la cara del vell.

—Déu meu, Déu meu —va exclamar Morrel—, ¿com és que no ve ningú? ¿Hi ha algú malalt a la casa?

Va semblar que, a Noirtier, els ulls anaven a sortir-li d’òrbita.

—¿Però, què té? —va continuar Morrel—. M’espanta. Valentine! Valentine!…

—Sí, sí! —va fer Noirtier.

Maximilien va obrir la boca per parlar, però la llengua no va poder articular cap so: va vacil·lar i va haver d’agafar-se a la paret.

Després va assenyalar la porta amb la mà.

—Sí, sí, sí! —va continuar el vell.

Maximilien va llançar-se escaleta amunt i va arribar a dalt en dos salts mentre Noirtier semblava cridar-li amb els ulls:

—Més de pressa, més de pressa!

El jove va tenir-ne prou amb un minut per travessar diverses habitacions, solitàries com la resta de la casa, i arribar a la de Valentine.

No va haver de trucar a la porta, era oberta de bat a bat.

El primer soroll que va sentir va ser un sanglot. Com a través d’un núvol, va veure una figura agenollada i perduda en un amuntegament confús de llençols blancs, El temor, l’espantós temor va clavar-lo al llindar.

Va ser aleshores quan va sentir una veu que deia «Valentine és morta», i una altra, que, com un eco, responia:

—Morta, morta!





CIV


Maximilien

Villefort va aixecar-se, gairebé avergonyit que l’haguessin sorprès en aquell accés de dolor. El terrible ofici que exercia des de feia vint-i-cinc anys havia arribat a fer-ne més o menys que un home.

La seva mirada, incerta un moment, va clavar-se en Morrel.

—¿Qui és vostè, senyor, que oblida que no s’entra així en una casa que habita la mort? Surti, senyor, surti!

Però Morrel continuava immòbil, no podia apartar els ulls de l’espectacle espantós del llit en desordre i de la pàl·lida figura estesa a sobre.

—Surti! ¿Em sent? —va cridar Villefort mentre d’Avrigny avançava per l’altre costat per fer sortir Morrel.

Aquest va mirar amb ulls extraviats el cadàver, els dos homes, l’habitació sencera, va semblar que vacil·lava, va obrir la boca. Finalment, sense saber què respondre malgrat l’innombrable eixam d’idees fatals que li envaïa el cervell, va desfer el camí tot estirant-se els cabells, de manera que Villefort i d’Avrigny, distrets un instant de les seves preocupacions, després de seguir-lo amb els ulls, van intercanviar una mirada que volia dir:

—És boig.

Abans, però, que s’haguessin escolat cinc minuts, van sentir gemegar l’escala sota un pes considerable i van veure Morrel, que, amb una força sobrehumana i amb la cadira de Noirtier en braços, pujava el vell al primer pis.

Al capdamunt de l’escala, Morrel va deixar la cadira a terra i va fer-la rodar ràpidament fins a l’habitació de Valentine.

Va executar la maniobra amb una força multiplicada per la seva exaltació frenètica.

El que resultava més esgarrifós, però, era la cara de Noirtier mentre, empès per Morrel, s’acostava al llit de Valentine, una cara on la intel·ligència desplegava tots els recursos, i els ulls reunien tota la potència per suplir les altres facultats.

Aquella cara pàl·lida de mirada encesa va significar una espantosa aparició per a Villefort.

Sempre que havia estat en contacte amb el seu pare, havia passat alguna cosa terrible.

—Miri el que n’han fet! —va cridar Morrel amb una mà encara al respatller de la butaca que acabava d’empènyer fins al llit, i assenyalant amb l’altra Valentine—. Miri, pare, miri!

Villefort va recular una passa i va mirar amb sorpresa aquell jove que li resultava gairebé desconegut i que anomenava pare Noirtier.

Aleshores va semblar que, al vell, l’ànima se li concentrava als ulls i els hi injectava de sang; les venes del coll se li van inflar, un to blavenc, com el que envaeix la pell dels epilèptics, va cobrir-li coll, galtes i temples. A aquella explosió interior només li faltava un crit.

El crit va sortir-li, per dir-ho així, per tots els porus, esgarrifós pel seu mutisme, punyent pel seu silenci.

D’Avrigny va precipitar-se cap al vell i va fer-li respirar un violent revulsiu.

—Senyor! —va exclamar Morrel, agafant la mà inerta del paralític—. Es pregunten qui sóc, quin dret tinc a ser aquí! Oh, vostè que ho sap, digui’ls-ho, digui’ls-ho!

I la veu del jove va ofegar-se en sanglots.

Quant al vell, una respiració panteixant li sacsejava el pit. Semblava trobar-se en l’estat d’agitació que precedeix l’agonia.

Finalment, les llàgrimes van brollar dels ulls de Noirtier, més afortunat que el jove, que sanglotava sense plorar. Com que no podia inclinar el cap, va tancar els ulls.

—Digui’ls que jo era el seu promès! —va dir Morrel amb veu ofegada—. Digui’ls que ella era la meva noble amiga, el meu únic amor sobre la terra! Digui’ls, digui’ls, digui’ls, que aquest cadàver em pertany!

I el jove, oferint el terrible espectacle d’una gran força que es trenca, va desplomar-se feixugament de genolls davant del llit, que els seus dits crispats van estrènyer amb violència.

Aquell dolor era tan punyent que d’Avrigny va girar-se per amagar l’emoció i Villefort, sense demanar cap altra explicació, atret pel magnetisme que ens empeny envers les persones que han estimat les que nosaltres plorem, va allargar la mà al jove.

Però Morrel no veia res. Havia agafat la mà glaçada de Valentine, i, com que no podia plorar, rugia i mossegava els llençols.

Durant una estona, en l’habitació només va ressonar una barreja de sanglots, imprecacions i pregàries.

Un soroll, però, dominava els altres: la respiració ronca i dolorosa de Noirtier, que, a cada alenada, semblava trencar-li un dels ressorts de la vida a l’interior del pit.

Finalment, Villefort, el més sencer, després d’haver cedit, per dir-ho així, el seu lloc a Maximilien una estona, va prendre la paraula.

—Senyor —digué a Maximilien—, diu que estimava Valentine, que n’era el promès. Jo ignorava aquest amor, aquest compromís. Tanmateix, jo, el seu pare, l’hi perdono perquè veig que el seu dolor és gran, real, vertader. D’altra banda, el meu dolor també és molt gran perquè em quedi lloc al cor per a la còlera. Com pot veure, però, l’àngel que vostè esperava ha abandonat la terra; a hores d’ara, adora el Senyor i ja no n’ha de fer res de l’adoració dels homes. Digui, doncs, adéu, a la trista despulla que ella ha oblidat entre nosaltres, agafi una última vegada la mà que vostè esperava i separi-se’n per sempre. Valentine ja només necessita el sacerdot que ha de beneir-la.

—S’equivoca, senyor —va exclamar Morrel, incorporant-se sobre un genoll, amb el cor travessat per un dolor encara més agut que els que havia sentit fins aleshores—, s’equivoca: Valentine, morta, no solament necessita un capellà sinó també un venjador! Vostè, senyor de Villefort, enviï a buscar el mossèn, jo seré el venjador.

—¿Què vol dir? —va murmurar Villefort, tremolant davant la nova manifestació del deliri de Morrel.

—Vull dir, senyor, que, en vostè, hi ha dos homes. El pare ja ha plorat prou; que el procurador del rei comenci la seva feina.

Els ulls de Noirtier van espurnejar, d’Avrigny va acostar-se.

—Senyor —va continuar el jove, mentre captava amb els ulls els sentiments que revelaven les cares dels presents—, sé el que dic, i vostès saben tan bé com jo el que vaig a dir: Valentine ha mort assassinada!

Villefort va abaixar el cap, d’Avrigny va avançar un altre pas, Noirtier va assentir amb els ulls.

—Sí, senyor —va continuar Morrel—, en els nostres dies, una persona, encara que no sigui tan jove, bella i adorable com Valentine, no desapareix violentament del món sense que es demani comptes de la seva desaparició. Au, doncs, senyor procurador del rei —va afegir el jove amb una vehemència creixent—, sense pietat! Jo li denuncio el crim, vostè busqui l’assassí!

I els seus ulls implacables escrutaven Villefort, que, per la seva banda, sol·licitava ajuda amb la mirada ara de Noirtier, adés de d’Avrigny.

En lloc, però, de trobar auxili en el pare o en el doctor, Villefort va topar amb unes mirades tan inflexibles com la de Morrel.

—Sí! —va fer el vell.

—Per descomptat! —va dir d’Avrigny.

—Senyor —va replicar Villefort, provant de lluitar contra aquella triple voluntat i contra la seva pròpia emoció—, s’equivoca: a casa meva no hi ha hagut cap crim. La fatalitat em colpeja, Déu em posa a prova, només pensar-ho esgarrifa, però no hi ha hagut cap assassinat!

Els ulls de Noirtier van flamejar, d’Avrigny va obrir la boca per parlar.

Morrel va estendre el braç i va ordenar silenci.

—I jo li dic que, aquí, maten! —va exclamar Morrel, abaixant la veu sense que perdés res de la seva vibració terrible—. Li dic que aquesta és la quarta víctima en quatre mesos!

»Li dic que, fa quatre dies, ja van intentar enverinar Valentine i que van fracassar gràcies a les precaucions adoptades pel senyor Noirtier!

»Li dic que han doblat la dosi o han canviat de verí, perquè, aquesta vegada, se n’han sortit!

»En fi, li dic que vostè sap això tan bé com jo perquè aquest senyor va prevenir-lo com a metge i com a amic».

—Oh, està delirant, senyor! —digué Villefort, provant en va de sortir del cercle dins el qual se sentia enxampat.

—¿Que deliro? —va exclamar Morrel—. Doncs, bé, recorreré al mateix senyor d’Avrigny. Pregunti-li, senyor, si encara recorda les paraules que va pronunciar al jardí d’aquesta casa la mateixa nit de la mort de la senyora de Saint-Méran quan vostès dos, pensant-se que es trobaven sols, enraonaven d’aquella mort tràgica, on la fatalitat de la qual vostè parla, i Déu, a qui acusa injustament, només hi poden aparèixer per una raó, és a dir per haver creat l’assassí de Valentine!

Villefort i d’Avrigny van mirar-se.

—Sí, sí, recordi-les —va continuar Morrel—, perquè les paraules que creien lliurar al silenci i a la solitud, van anar a parar a les meves orelles.

»Certament, aquell vespre, en veure la culpable complaença del senyor de Villefort envers els seus, jo hauria hagut de denunciar-ho tot a les autoritats. No seria, com sóc ara, còmplice de la teva mort, Valentine, amor meu! Però el còmplice esdevindrà venjador. Aquest quart assassinat és flagrant, visible als ulls de tothom, i, si el teu pare t’abandona, Valentine, sóc jo, t’ho juro, qui perseguirà l’assassí!

I aquest cop, com si la natura hagués tingut, finalment, pietat, d’aquell vigorós organisme a punt de trencar-se per la seva pròpia força, les últimes paraules de Morrel van extingir-se-li a la gola, el pit va esclatar-li en sanglots, les llàgrimes, rebels durant tanta estona, van brollar-li dels ulls, va plegar-se i, plorant, va tornar a caure agenollat a la vora del llit de Valentine.

Aleshores va ser el torn de d’Avrigny.

—I jo m’afegeixo al senyor Morrel per demanar justícia d’aquest crim —va dir amb veu forta—, perquè el cor se’m rebel·la de pensar que la meva covarda complaença ha encoratjat l’assassí.

—Oh, Déu meu, Déu meu! —va murmurar Villefort, aclaparat.

Morrel va aixecar el cap i va llegir als ulls del vell, que flamejaven de manera sobrenatural.

—Mirin, mirin —va dir—, el senyor Noirtier vol parlar.

—Sí —va fer Noirtier amb una expressió encara més terrible pel fet que totes les facultats del pobre invàlid es trobaven concentrades en la seva mirada.

—¿Sap qui és l’assassí? —va preguntar-li Morrel.

—Sí —va respondre Noirtier.

—¿I ens guiarà? —digué el jove—. Escoltem-lo, senyor d’Avrigny, escoltem-lo!

Noirtier va adreçar un somriure malenconiós al desgraciat Morrel, un dels tendres somriures que tantes vegades havien fet feliç Valentine, i va fixar la seva atenció.

Després, un cop va collar, per dir-ho així, els ulls de l’interlocutor als seus, va girar-los cap a la porta.

—¿Vol que surti, senyor? —va preguntar dolorosament Morrel.

—Sí —va fer Noirtier.

—Si us plau, senyor, si us plau, tingui pietat de mi!

Els ulls del vell van continuar implacablement clavats a la porta.

—¿Podré tornar almenys?

—Sí.

—¿He de sortir sol?

—No.

—¿El doctor?

—Sí.

—¿Vol quedar-se sol amb el senyor de Villefort?

—Sí.

—¿El podrà entendre, ell?

—Sí.

—Oh! —va exclamar Villefort, gairebé alegrant-se que l’enquesta tingués lloc en privat—. Oh, estigui tranquil, comprenc molt bé el pare!

I, mentre deia això amb l’expressió d’alegria que hem assenyalat, les dents del procurador del rei s’entrexocaven amb violència.

D’Avrigny va agafar Morrel pel braç i va emportar-se el jove a la peça del costat.

Aleshores va fer-se a tota la casa un silenci més profund que el de la mort.

Finalment, al cap d’un quart d’hora, van ressonar unes passes vacil·lants i Villefort va aparèixer al llindar del saló on eren d’Avrigny i Morrel, l’un absort, l’altre sufocat.

—Vinguin.

I va acompanyar-los al costat de la cadira de Noirtier.

Morrel va mirar atentament Villefort.

El procurador del rei estava lívid, grans taques de color de rovell li solcaven el front. Entre els seus dits, una ploma torçada de mil maneres cruixia mentre es trencava.

—Senyors —va dir amb veu ofegada a d’Avrigny i Morrel—, senyors, vull la seva paraula d’honor que aquest secret horrible quedarà enterrat entre nosaltres!

Els dos homes van fer un moviment.

—Els ho demano!… —va continuar Villefort.

—Però… —va dir Morrel—, ¿qui és el culpable… l’homicida… l’assassí?

—Estigui tranquil, senyor, es farà justícia —va dir Villefort—. El pare m’ha revelat el nom del culpable; el pare té tanta set de venjança com vostès, però els demana, tanmateix, que guardin el secret del crim. ¿No és així, pare?

—Sí —va fer decididament Noirtier.

Morrel no va poder evitar un gest d’horror i d’incredulitat.

—Oh! —va exclamar Villefort, agafant-lo pel braç—. Oh, senyor, si el meu pare, l’home inflexible que vostè coneix, li fa aquesta petició, és perquè sap que Valentine serà terriblement venjada. ¿No és així, pare?

El vell va fer que sí.

Villefort va continuar.

—Ell em coneix, i jo li n’he donat la meva paraula. Tranquil·litzin-se, doncs, senyors. Els demano tres dies, encara menys que no els demanaria la justícia; d’aquí a tres dies, la venjança que duré a terme per l’assassinat de la meva filla esgarrifarà fins al fons de l’ànima els més indiferents dels homes. ¿No és així, pare?

I mentre ho deia, sacsejava la mà inerta de l’ancià i les dents li carrisquejaven.

—¿Tot el que ha estat promès serà mantingut, senyor Noirtier? —va preguntar Morrel mentre d’Avrigny també l’interrogava amb la mirada.

—Sí —va fer Noirtier amb una mirada de sinistra alegria.

—Jurin, doncs, senyors —digué Villefort, ajuntant les mans de d’Avrigny i de Morrel—. ¿Juren que tindran pietat de l’honor de casa meva i que deixaran la venjança en les meves mans?

D’Avrigny va girar-se i va pronunciar un sí molt feble, però Morrel va separar la seva mà de les del magistrat, va precipitar-se cap al llit, va collar els llavis als llavis glaçats de Valentine, i se’n va anar amb el llarg gemec d’una ànima que s’enfonsa en la desesperació.

Ja hem dit que tots els criats havien desaparegut.

El senyor de Villefort es va veure obligat, doncs, a demanar d’Avrigny que s’encarregués de les gestions, tan nombroses i delicades, que la mort implica en les nostres grans ciutats, sobretot una mort acompanyada de circumstàncies tan sospitoses.

Quant a Noirtier, hi havia alguna cosa terrible en la visió d’aquell dolor sense moviment, d’aquella desesperació sense gestos, d’aquelles llàgrimes sense veu.

Villefort va tornar al seu despatx. D’Avrigny va anar a buscar el metge de l’Ajuntament, que fa les funcions d’inspector després de la defunció, anomenat sense manies «el metge dels morts».

Noirtier no va voler de cap manera abandonar la néta.

Una mitja hora més tard, el senyor d’Avrigny va tornar amb el seu col·lega.

Les portes del carrer eren tancades, i, com que el porter havia desaparegut amb els altres servents, va obrir Villefort en persona.

Tanmateix, una vegada dalt, va aturar-se al replà, sense valor per entrar a la cambra mortuòria.

Els dos metges, doncs, van fer-ho sols.

Noirtier es trobava al costat del llit, pàl·lid com la morta, immòbil i mut com ella.

El metge forense va acostar-se a la difunta amb la indiferència de l’home que es passa la meitat de la vida entre cadàvers, va aixecar el llençol que cobria el cos i va limitar-se a entreobrir els llavis de Valentine.

—Oh! —va dir d’Avrigny amb un sospir—. Pobra noia, és ben bé morta, miri.

—Sí —va respondre lacònicament el metge, deixant caure el llençol que cobria la cara de Valentine.

Noirtier va amollar un gemec sord.

D’Avrigny va girar-se, els ulls del vell espurnejaven. El bon doctor va comprendre que Noirtier reclamava veure la seva néta; va acostar-se al llit, i, mentre el forense es rentava amb aigua clorada els dits que havien tocat els llavis de la morta, va destapar la cara tranquil·la i pàl·lida, que semblava la d’un àngel adormit.

Una llàgrima, apareguda en un ull de Noirtier, va ser l’agraïment que va rebre el bon doctor.

El forense va redactar l’informe en un cantó de la taula, a la mateixa habitació de Valentine, i, un cop enllestida la formalitat suprema, se’n va anar, acompanyat pel doctor.

Villefort va sentir-los baixar i va reaparèixer a la porta del despatx.

Va donar breument les gràcies al metge i, a continuació, va adreçar-se a d’Avrigny:

—¿I el sacerdot?

—¿Vol que algun eclesiàstic en particular s’encarregui de resar per Valentine?

—No, vagi a casa del més proper.

—El més proper és un bon mossèn italià, que ha vingut a viure a la casa del costat —va dir el forense—. ¿Vol que l’avisi tot passant?

—Li prego que l’acompanyi aquí, d’Avrigny. Aquí té la clau perquè pugui entrar i sortir quan vulgui. Porti el sacerdot i encarregui’s d’instal·lar-lo a l’habitació de la meva pobra filla.

—¿Vol parlar amb ell, amic meu?

—Vull estar sol. ¿M’excusarà amb ell, no? Un sacerdot ha de comprendre tots el dolors, fins i tot el dolor paternal.

I el senyor de Villefort, després de donar la clau a d’Avrigny, va saludar per última vegada l’altre metge, va tornar al despatx i va posar-s’hi a treballar.

Per a certes persones, el treball és el remei per a tots els dolors.

Quan sortien al carrer, els dos metges van veure un home vestit amb sotana al llindar de la porta veïna.

—És el mossèn del qual li parlava —digué el forense a d’Avrigny.

Aquest va acostar-se a l’eclesiàstic.

—¿Estaria disposat, senyor —va preguntar-li—, a fer un gran servei a un desgraciat pare, el senyor de Villefort, procurador del rei, que acaba de perdre la filla?

—Ah, senyor —va respondre el mossèn amb un accent italià d’allò més pronunciat—, ja sé que hi ha un difunt a la casa!

—Aleshores no cal que li digui la mena de servei que el senyor de Villefort s’atreveix a esperar de vostè.

—Em disposava a anar a oferir-los-hi —va respondre el sacerdot—. La nostra missió és avançar-nos als nostres deures.

—Es tracta d’una noia jove.

—Sí, ja ho sé. Me n’he assabentat pels criats que he vist fugir de la casa. He sabut que es deia Valentine, ja he pregat per ella.

—Gràcies, senyor, gràcies —va dir d’Avrigny—, i, com que ja ha començat a exercir el seu sagrat ministeri, digni’s continuar-lo. Vingui a seure al costat de la morta, i una família enfonsada en el dol li quedarà molt agraïda.

—Anem-hi, senyor —va respondre el mossèn—, i m’atreveixo a dir que no hi haurà mai pregàries més ardents que les meves.

D’Avrigny va agafar el mossèn per la mà, i, sense que trobessin Villefort, tancat al despatx, va acompanyar-lo a l’habitació de Valentine, de la qual els amortalladors no havien d’apoderar-se fins a la nit.

Quan entraven al dormitori, la mirada de Noirtier havia trobat la del mossèn, i sens dubte va creure llegir-hi alguna cosa especial perquè ja no va deixar-lo d’ull.

D’Avrigny no solament va recomanar-li la morta sinó també el viu, i el mossèn li va prometre que resaria per Valentine i tindria cura de Noirtier.

El sacerdot s’hi va comprometre solemnement, i, segurament perquè no l’interrompessin mentre resava ni molestessin Noirtier en el seu dolor, així que d’Avrigny va deixar-los, va passar no només els forrellats de la porta per la qual el metge acabava de sortir sinó també els de la que donava a les habitacions de la senyora de Villefort.





CV


La signatura Danglars

L’endemà, el dia va despuntar trist i ennuvolat.

Durant la nit, els amortalladors havien dut a terme la seva fúnebre feina i havien cosit el sudari que embolcalla lúgubrement els difunts, conferint-los, malgrat el que es diu sobre la igualtat davant la mort, un últim testimoniatge del luxe que els agradava en vida.

Aquell sudari era una peça de magnífica batista que la jove havia comprat feia quinze dies.

Al vespre, uns homes cridats per a aquella tasca havien transportat Noirtier de l’habitació de Valentine a la d’ell, i, en contra del que tothom s’esperava, l’ancià no havia posat cap dificultat a l’hora d’allunyar-se del cos de la néta.

Mossèn Busoni havia vetllat fins a l’alba, i, aleshores, s’havia retirat a casa seva sense avisar ningú.

D’Avrigny havia tornat pels volts de les vuit del matí, havia trobat Villefort, que es dirigia a les habitacions de Noirtier, i l’hi havia acompanyat per saber com havia passat la nit el vell.

Van trobar-lo en la gran butaca que li servia de llit, dormint tranquil·lament i gairebé somrient.

Sorpresos, van aturar-se al llindar.

—Vegi —digué d’Avrigny a Villefort, que mirava el seu pare adormit—, vegi, la natura sap calmar els dolors més forts; ningú no dirà que el senyor Noirtier no estimava la seva néta, i tanmateix dorm.

—Sí, i té raó —va respondre Villefort, sorprès—, dorm, i és ben estrany, perquè la més mínima contrarietat el manté despert nits senceres.

—El dolor l’ha abatut —va replicar d’Avrigny.

Pensarosos, van dirigir-se al despatx del procurador del rei.

—Miri, jo no he dormit —va dir Villefort, mostrant a d’Avrigny el llit intacte—. A mi, el dolor no m’abat, fa dos nits que no m’he ficat al llit; en canvi, però, miri la meva taula… El que he arribat a escriure durant aquests dos dies i aquestes dues nits! He revisat aquest dossier, he anotat l’acta d’acusació de l’assassí Benedetto… Oh, treball, treball, la meva passió, la meva alegria, la meva ràbia, ets tu qui em calmes tots els dolors!

I va prémer convulsivament la mà de d’Avrigny.

—¿Em necessita? —va preguntar el doctor.

—No, però torni a les onze, si us plau. A migdia, tindrà lloc… la partença… Déu meu, pobra filla meva, pobra filla meva!

I el procurador del rei, esdevenint home de nou, va elevar els ulls al cel i va amollar un sospir.

—¿S’estarà, doncs, al saló de recepció?

—No, tinc un cosí que s’encarregarà d’aquest trist honor. Jo treballaré, doctor; quan treballo, tot desapareix.

En efecte, quan el metge havia arribat amb prou feines a la porta, el procurador del rei ja s’havia posat de nou a treballar.

D’Avrigny va trobar a l’escalinata el parent del qual Villefort acabava de parlar-li, un personatge tan insignificant en aquesta història com en la família, un d’aquests éssers destinats de naixement a ser útils als altres.

Puntual, vestit de negre, amb un crespó a la màniga, s’havia presentat a cal cosí amb una expressió assajada, que pensava conservar mentre fos necessari per abandonar-la a continuació.

A les onze, els carruatges fúnebres ja rodaven pel paviment del pati, i el carrer del faubourg Saint-Honoré va omplir-se amb la bonior de la multitud, tan àvida de les alegries com del dol dels rics, que acudeix a un enterrament pompós amb tanta diligència com a la boda d’una duquessa.

A poc a poc, el saló mortuori va omplir-se. Primer va arribar una part dels nostres vells coneguts, és a dir Debray, Château-Renaud i Beauchamp; a continuació, les personalitats del ministeri fiscal, del món de les lletres i del de l’exèrcit, atès que el senyor de Villefort ocupava, no tant per la seva posició social com per mèrit individual, un lloc de primera fila en el món parisenc.

El cosí s’estava a la porta i rebia tothom. Cal dir que, per als indiferents, era un alleujament trobar-se amb una cara també indiferent, que no exigia dels convidats unes fesomies mentideres o unes falses llàgrimes, com hauria passat amb un pare, un germà o un promès.

Els coneguts es cridaven amb la mirada i es reunien en grups. Un d’aquests, el componien Debray, Château-Renaud i Beauchamp.

—Pobra noia —va dir Debray, pagant, com tothom d’altra banda, a pesar seu, un tribut al dolorós esdeveniment—, pobra noia, tan rica, tan maca! ¿S’hauria imaginat una cosa així, Château-Renaud, quan vam venir, deu fer tres setmanes o un mes com a màxim, per signar aquell contracte que no vam signar?

—I tant que no! —va respondre Château-Renaud.

—¿La coneixia?

—Hi havia parlat una vegada o dues al ball de la senyora de Morcerf. Va semblar-me encantadora encara que una mica malenconiosa. ¿On és la madrastra? ¿Ho saben?

—Ha anat a passar el dia amb la dona d’aquest digne senyor que ens rep.

—¿Què és?

—¿Qui?

—El senyor que ens rep. ¿Diputat?

—No —va dir Beauchamp—. Estic condemnat a veure cada dia els nostres honorables i la cara d’aquest em resulta desconeguda.

—¿Ha parlat d’aquesta mort al seu diari?

—L’article no és meu, però se n’ha parlat. Fins i tot dubto que resulti agradable al senyor de Villefort. S’hi diu, em sembla, que, si quatre morts successives haguessin tingut lloc en una casa que no fos la del senyor procurador del rei, aquest s’hi hauria sentit sens dubte més interessat.

—Però el metge de la meva mare —va dir Château-Renaud—, el doctor d’Avrigny, diu que està molt desesperat.

—¿Busca algú, Debray?

—Busco el senyor comte de Montecristo —va respondre el jove.

—L’he trobat al bulevard mentre venia cap aquí. Diria que se’n va, perquè anava a casa del seu banquer.

—¿A casa del seu banquer? ¿No és Danglars? —va preguntar Château-Renaud a Debray.

—Crec que sí —va respondre el secretari privat amb un lleuger trasbals—, però no és ell l’únic que falta aquí. Tampoc no hi veig Morrel.

—¿Morrel? ¿Els coneixia? —va preguntar Château-Renaud.

—Crec que només havia estat presentat a la senyora de Villefort.

—No hi fa res, hauria hagut de venir —va dir Debray—. ¿De què parlarà, si no, aquest vespre? L’enterrament és la notícia del dia. Xut!, però, callem, vet aquí el senyor ministre de Justícia i Cultes, que es creurà obligat a fer el seu petit speech[148] al cosí llagrimós.

I els tres joves van acostar-se a la porta per sentir el petit speech del senyor ministre de Justícia i Cultes.

Beauchamp havia dit la veritat: mentre es dirigia a la recepció mortuòria, havia trobat Montecristo, que, per la seva banda, anava a casa de Danglars, al carrer Chaussée-d’Antin.

El banquer havia vist des d’una finestra el cotxe del comte entrant al pati i havia sortit a rebre’l amb cara trista, però afable.

—Suposo, comte —digué, allargant la mà a Montecristo—, que ve a donar-me el condol. Realment, casa meva ha patit una desgràcia, fins al punt que, quan l’he vist, a vostè, em preguntava si jo mateix no havia desitjat mal als pobres Morcerf, cosa que hauria justificat el proverbi: A qui vol mal a un altre, mal li arriba. Doncs, bé, paraula d’honor, no, jo no desitjava cap mal a Morcerf. Potser era una mica orgullós, tractant-se d’un home que havia començat com jo, de zero, que ho devia tot a si mateix, també com jo, però tots tenim els nostres defectes. Ah, comte, els homes de la nostra generació hem de parar esment…! Oh, perdoni, vostè no és de la nostra generació, és jove… Aquest any, la gent de la nostra generació no és feliç: una prova, el nostre purità procurador del rei, Villefort, que acaba de perdre la filla. Recapituli, doncs: Villefort, com dèiem, que perd tota la família d’una manera estranya; Morcerf, deshonrat i mort; jo, cobert de ridícul per la maldat d’aquest Benedetto, i a més…

—¿A més, què? —va preguntar el comte.

—Oh! ¿Aleshores ho ignora?

—¿Una nova desgràcia?

—La meva filla…

—¿La senyoreta Danglars?

—Eugénie ens abandona.

—Oh, Déu meu! ¿Què em diu?

—La veritat, benvolgut comte. Déu meu, no sap la sort que té de no tenir ni dona ni fills!

—¿De debò?

—Ah, Déu meu!

—I diu que la senyoreta Eugénie…

—No ha pogut suportar l’ofensa que ens ha infligit aquest miserable i m’ha demanat permís per anar-se’n de viatge.

—¿Se n’ha anat?

—L’altra nit.

—Amb la senyora Danglars!

—No, amb una parenta… De tota manera, perdrem la nostra estimada Eugénie, perquè, amb el caràcter que li sabem, dubto que accedeixi mai a tornar a França!

—¿Què vol fer-hi, benvolgut baró? —digué Montecristo—. Penes de família, unes penes que serien aclaparadores per a un pobre diable l’única fortuna del qual fos la seva filla, però suportable per a un milionari. Malgrat el que diuen els filòsofs, els homes pràctics sempre els desmentiran: els diners consolen de moltes coses. I vostè es consolarà més ràpidament que una altra persona, si admet la virtut d’aquest bàlsam sobirà; vostè, el rei de les finances, el punt d’intersecció de tots els poders.

Danglars va mirar de reüll el comte per veure si se’n burlava o parlava seriosament.

—Sí —digué—, de fet, si la fortuna consola, he de sentir-me consolat: sóc ric.

—Tan ric, baró, que la seva fortuna s’assembla a les Piràmides: si volguéssim demolir-les, no gosaríem fer-ho; si goséssim, no podríem.

Danglars va somriure davant la confiada bonhomia del comte.

—Això em recorda que, quan vostè ha entrat estava fent cinc petits xecs; ja n’havia signat dos, ¿em permet que enllesteixi els altres tres?

—Faci, benvolgut baró, faci.

Va haver-hi un instant de silenci durant el qual va ressonar el gratament de la ploma del banquer. Mentrestant, Montecristo contemplava les motllures daurades del sostre.

—¿Bons d’Espanya —va preguntar Montecristo—, bons d’Haití o bons de Nàpols?

—No —va respondre Danglars, amollant la seva rialla de suficiència—, xecs al portador, del Banc de França. Miri, senyor comte, vostè que és l’emperador de les finances, com jo en sóc el rei, ¿ha vist molts trossos de paper d’aquesta grandària que valguin un milió cadascun?

Montecristo va agafar, com si volgués sospesar-los, els cinc trossos de paper que li oferia orgullosament Danglars, i va llegir:

Preguem el senyor director del banc que pagui per ordre meva i amb càrrec als fons dipositats per mi, la suma d’un milió, valor en compte.

BARÓ DANGLARS.



—Un, dos, tres, quatre, cinc —va fer Montecristo—, cinc milions! Caram, va fort, senyor Cressus!

—Així és com faig els negocis, jo! —digué Danglars.

—Meravellós, sobretot si aquesta suma es paga al comptat, cosa que no dubto.

—Exacte, al comptat —va dir Danglars.

—És magnífic tenir un crèdit semblant. Realment, coses així només es veuen a França: cinc trossos de paper que valen cinc milions. Cal veure-ho per creure-ho!

—¿En dubta?

—No.

—Ho diu en un to… Tingui, doni’s aquest plaer: porti el meu empleat al banc i el veurà sortir amb bons del tresor per la mateixa suma.

—No, a fe meva, no —digué Montecristo, plegant els cinc papers—. La cosa és massa curiosa i en faré l’experiència jo mateix. El meu crèdit a casa de vostè era de sis milions, vaig agafar-ne nou-cents mil francs, i, per tant, encara me’n deu cinc milions cent mil. Agafo els cinc paperets, que dono per vàlids només de veure-hi la seva signatura, i aquí té un rebut total de sis milions que regularitza el nostre compte. L’havia preparat prèviament perquè he de dir-li que, avui, necessito molts diners.

I Montecristo va ficar-se els cinc xecs a la butxaca amb una mà, mentre amb l’altra allargava el rebut al banquer.

Un llamp que hagués caigut als peus de Danglars no li hauria provocat un terror més fort.

—¿Què? —va balbucejar—. ¿Què diu, senyor comte? ¿Agafa aquests diners? Perdoni, perdoni, però aquests són uns diners que dec als hospicis, un dipòsit, i havia promès pagar-lo aquest matí.

—Ah, això és una altra cosa —va dir Montecristo—. No tinc cap interès especial per aquests bons, pagui’m amb altres valors. Havia agafat aquests per curiositat, per poder dir pertot arreu que, sense cap avís previ i sense demanar-me ni cinc minuts d’ajornament, la casa Danglars m’havia pagat cinc milions al comptat! Hauria estat una cosa notable! Aquí té, però, els seus valors, doni-me’n uns altres.

I allargava els xecs a Danglars, que, lívid, va estendre la mà com un voltor l’urpa entre els barrots de la gàbia per retenir la carn que se li emporten.

De cop i volta, va canviar d’opinió, va fer un esforç violent i va contenir-se.

Després va somriure, va deixondir a poc a poc les fesomies trasbalsades.

—De fet —digué—, el seu rebut són diners.

—Oh, Déu meu, sí! I si vostè es trobés a Roma, la casa Thomson i French no posaria cap dificultat a l’hora de pagar, com tampoc n’ha posat vostè.

—Perdoni, senyor comte, perdoni!

—¿Puc, doncs, quedar-me aquests diners?

—Sí —va dir Danglars, eixugant-se la suor que li xopava l’arrel dels cabells—, quedi-se’ls, quedi-se’ls.

Montecristo va tornar-se a posar els xecs a la butxaca, amb l’expressió intraduïble de la cara que significa: «Caram, pensi-s’ho! Si se’n penedeix, encara hi és a temps».

—No, decididament, no —digué Danglars—, quedi’s els xecs signats. Ja sap, però, que no hi ha res més formalista que un home de diners. Jo destinava aquestes quantitats als hospicis, i m’hauria semblat que els els robava si no els donava precisament aquests, com si un escut no tingués el mateix valor que un altre. Excusi’m!

I va esclafir de riure sorollosament, però de nervis.

—L’excuso —va respondre amablement Montecristo—, i me’ls embutxaco.

I va posar-se’ls a la cartera.

—¿Encara queda, però, una suma de cent mil francs, no?

—Oh, una bagatel·la —va replicar Montecristo—. L’àgio deu ascendir aproximadament a aquesta quantitat. Quedi-se-la i estarem en paus.

—¿Parla seriosament, comte?

—Mai no faig broma amb els banquers —va replicar Montecristo amb una gravetat que fregava la impertinència.

I va encaminar-se a la porta just quan el criat anunciava:

—El senyor de Boville, recaptador general dels hospicis.

—Caram! —digué Montecristo—. Sembla que he arribat a temps de beneficiar-me de les seves signatures, la gent se les disputa.

Danglars va empal·lidir una segona vegada i es va afanyar a acomiadar-se del comte.

Aquest va intercanviar una cerimoniosa salutació amb el senyor de Boville, dret al saló d’espera, i va ser introduït immediatament al despatx del senyor Danglars.

La cara seriosa del comte va il·luminar-se amb un somriure efímer quan va veure la cartera que el senyor recaptador dels hospicis duia a la mà.

Va retrobar el seu cotxe a la porta i es va fer portar immediatament al Banc de França.

Mentrestant, Danglars, dominant les seves emocions, sortia a l’encontre del recaptador general. No cal dir que la gràcia i el somriure que reflectien els seus llavis eren fingits.

—Bon dia —digué—, benvolgut creditor, perquè em jugaria alguna cosa que és el creditor qui arriba.

—Ho ha endevinat, senyor baró —digué el senyor de Boville—, els hospicis es presenten a vostè mitjançant la meva persona; les vídues i els orfes vénen a demanar-li una almoina de cinc milions.

—I diuen que els orfes fan llàstima! —va dir Danglars, allargant la broma—. Pobres criatures!

—He vingut, doncs, en nom seu —digué el senyor de Boville—. ¿Va rebre la meva carta, ahir?

—Sí.

—He portat el meu rebut.

—Benvolgut senyor de Boville —digué Danglars—, les seves vídues i els seus orfes tindran la bondat, si és vostè tan amable, d’esperar vint-i-quatre hores, atès que el senyor comte de Montecristo, a qui acaba de veure sortir d’aquí… ¿l’ha vist, oi?

—Sí, ¿i bé?

—Doncs, bé, que el senyor comte s’emportava els cinc milions!

—I ara!

—El comte tenia un crèdit il·limitat a casa meva, obert per la casa Thomson i French, de Roma. Ha vingut a demanar-me una suma de cinc milions de cop i li he donat un xec contra el Banc de França, on tinc dipositats els meus fons. I no m’agradaria, retirant deu milions el mateix dia de les mans del senyor director, provocar la seva estranyesa. En dos dies —va afegir, somrient—, seria una altra cosa.

—Au, va! —va exclamar el senyor de Boville en un to que expressava una incredulitat total—. ¿Cinc milions al senyor que sortia fa un moment i que m’ha saludat mentre passava com si jo el conegués?

—Potser vostè no el coneix i ell, a vostè, sí —va respondre Danglars—. El senyor de Montecristo coneix tothom.

—Cinc milions!

—Aquí té el seu rebut. Faci com sant Tomàs: miri i toqui.

El senyor de Boville va agafar el paper que li mostrava Danglars, i va llegir:

He rebut del senyor baró Danglars la suma de cinc milions cent mil francs, la qual li reemborsarà, quan ell ho demani, la casa Thomson i French, de Roma.

—Caram, doncs és veritat!

—¿Coneix la casa Thomson i French?

—Sí —va dir el senyor de Boville—, vaig fer-hi una operació de dos-cents mil francs, fa temps; però no n’he sentit a parlar més d’ençà d’aleshores.

—És una de les millors firmes d’Europa —va dir Danglars, llançant despreocupadament a sobre de l’escriptori el rebut que acabava de prendre de les mans del senyor de Boville.

—¿I tenia cinc milions, així, només a casa de vostè? ¿És un nabab, doncs, aquest comte de Montecristo?

—Realment, no sé què és, però tenia tres crèdits il·limitats: un amb mi, un amb Rothschild i un amb Lafitte, i, com vostè veu —va afegir Danglars despreocupadament—, m’ha donat la preferència i m’ha deixat cent mil francs per l’àgio.

El senyor de Boville va manifestar tots els signes d’una gran admiració.

—Caldrà que vagi a visitar-lo per obtenir-ne alguna fundació piadosa per a nosaltres.

—Oh, ja hi pot comptar. Només les seves almoines pugen a més de vint mil francs mensuals.

—Magnífic! D’altra banda, li citaré l’exemple de la senyora de Morcerf i del seu fill.

—¿Quin exemple?

—Han donat tota la seva fortuna als hospicis.

—¿Quina fortuna?

—La seva, la del general Morcerf, el difunt.

—¿I per què?

—Perquè no volien uns béns adquirits tan miserablement.

—¿De què viuran?

—La mare es retira a províncies i el fill s’allista.

—Caram, caram, quins escrúpols! —digué Danglars.

—Vaig fer registrar l’acta de donació ahir.

—¿Quants diners tenien?

—Oh, no gaire cosa! Cent vint mil o cent trenta mil francs. Tornem, però, als nostres milions.

—Amb molt de gust —va dir Danglars de la manera més natural del món—. ¿Li corren molta pressa aquests diners?

—Sí. Demà fem la verificació de les nostres caixes.

—Demà! ¿Per què no m’ho deia de seguida? Demà, això és gairebé un segle! ¿A quina hora té lloc la verificació?

—A les dues.

—Enviï’m algú al migdia —va dir Danglars amb un somriure.

El senyor de Boville no responia gran cosa: feia que sí amb el cap i movia la cartera.

—Ep! Ara que hi penso —va dir Danglars—, faci una cosa millor.

—¿Què vol que faci?

—El rebut del senyor de Montecristo són diners; passi’l a la banca Rothschild o a la Lafitte. L’hi acceptaran immediatament.

—¿Encara que sigui reemborsable a Roma?

—I tant! Només li costarà un descompte de cinc mil o sis mil francs.

El senyor de Boville va fer un salt enrere.

—Oh, no! Prefereixo esperar fins demà. Va molt de pressa, vostè!

—Perdoni’m —va dir Danglars amb una impudícia suprema—, per un instant, m’ha semblat que vostè havia de cobrir un petit dèficit.

—Ah! —va fer el recaptador.

—Escolti’m, aquestes coses passen, i, aleshores, es fa un sacrifici.

—Gràcies a Déu, no és el cas —va dir el senyor de Boville.

—¿Aleshores, fins demà, benvolgut recaptador?

—Fins demà, però sense falta, ¿no?

—Ah, no se’n rigui! Enviï’m algú al migdia, el banc ja estarà avisat.

—Vindré jo mateix.

—Millor, això em proporcionarà el plaer de veure’l.

Van donar-se la mà.

—A propòsit —va dir el senyor de Boville—, ¿no va a l’enterrament d’aquesta pobra senyoreta de Villefort, el qual he ensopegat al bulevard?

—No —va respondre el banquer—, encara em sento una mica en ridícul després de l’afer de Benedetto, i m’amago una temporada.

—Bah, s’equivoca! ¿Quina culpa en té, de tot allò?

—Escolti, senyor recaptador, quan portes un nom irreprotxable com el meu, ets susceptible.

—Tothom el plany, pot estar-ne segur, i tothom plany sobretot la seva filla.

—Pobra Eugénie! —va exclamar Danglars amb un profund sospir—. ¿Sap que entra en religió, senyor?

—No.

—Desgraciadament, és ben cert. L’endemà del succés, va decidir anar-se’n amb una religiosa amiga seva. Va a buscar un convent ben sever a Itàlia o a Espanya.

—Oh, és terrible!

I, després d’amollar aquesta exclamació, el senyor de Boville va retirar-se amb mil expressions de condol per al pobre pare.

Així que va sortir, però, Danglars, amb un gest enèrgic que només comprendran els qui hagin vist representar Robert-Macaire per Frederick[149], va exclamar:

—Imbècil!

I, mentre ficava el rebut de Montecristo en una petita cartera, va afegir:

—Vine al migdia; al migdia, ja seré lluny.

Després va tancar-se amb doble volta de clau, va buidar tots els calaixos de l’escriptori, va reunir uns cinquanta mil francs en bitllets de banc, va cremar diversos papers, va deixar-ne d’altres a la vista i va escriure una carta. Va tancar-la i va adreçar-la:

«A la senyora baronessa Danglars».

—Al vespre —va murmurar—, jo mateix la deixaré al seu vestidor.

A continuació, va treure un passaport d’un calaix:

—Bé, encara és vàlid per dos mesos.





CVI


El cementiri de Père-Lachaise

El senyor de Boville havia trobat, en efecte, el seguici fúnebre que conduïa Valentine a la darrera morada.

El temps era fosc i ennuvolat; un vent encara tebi, però mortal per a les fulles esgrogueïdes, les arrencava de les branques, que anava despullant a poc a poc, i les arremolinava sobre la multitud immensa que omplia a vessar els bulevards.

El senyor de Villefort, parisenc pur, considerava el cementiri de Père-Lachaise com l’únic digne de rebre les despulles mortals d’una família de París. Els altres li semblaven cementiris rurals, hotels moblats de la mort. Un difunt com cal només podia sentir-se a casa seva a! Père-Lachaise.

Com ja hem vist, el procurador del rei hi havia comprat la concessió a perpetuïtat sobre la qual s’elevava el monument, poblat tan de pressa per tots els membres de la seva primera família.

Al frontó del mausoleu, s’hi podia llegir: família Saint-Méran i Villefort, perquè havia estat l’últim desig de la pobra Renée, mare de Valentine.

Era, doncs, cap al Père-Lachaise, que s’encaminava el pompós seguici que havia sortit del faubourg Saint-Honoré. Van travessar tot París, van agafar el faubourg del Temple i després els bulevards exteriors fins al cementiri. Més de cinquanta cotxes particulars seguien els vint del dol; a continuació, cinc-centes persones més anaven a peu.

Gairebé tots eren joves als quals la mort de Valentine havia colpit com un llamp, i que, malgrat el vapor glacial del segle i el prosaisme de l’època, patien la influència poètica de la bella, casta i adorable jove morta a la flor de la vida.

A la sortida de París, la gent va veure arribar un cotxe ràpid de quatre cavalls, que van parar-se de cop, tibant les sofrages nervioses com ressorts d’acer: era el senyor de Montecristo.

El comte va baixar de la calessa i va barrejar-se amb la gent que seguia a peu la carrossa fúnebre.

Château-Renaud el va veure, va baixar immediatament del cupè i va reunir-se amb ell. Beauchamp també va abandonar el seu cabriolé de lloguer.

El comte mirava atentament pels intersticis que deixava la multitud; evidentment, buscava algú. Finalment, no va poder-se estar de preguntar:

—¿On és Morrel? ¿Algú de vostès, senyors, sap on para?

—Ja ens hem fet aquesta pregunta a casa de la difunta —va respondre Château-Renaud—, perquè cap de nosaltres no l’ha vist.

El comte va callar, però va continuar mirant al seu voltant.

Finalment van arribar al cementiri.

La mirada inquisitiva de Montecristo va escrutar a l’instant els bosquets de teixos i de pins, i de seguida va deixar de donar mostres d’inquietud: una ombra acabava de lliscar sota el negre boscatge i Montecristo, sens dubte, havia albirat el que buscava.

Ja sabem què és un enterrament en aquesta magnífica necròpolis: grups negres escampats per les blanques avingudes, el silenci del cel i de la terra alterat pels espetecs de branques trencades o d’alguna tanca enfonsada al voltant d’una tomba; després, el cant malenconiós dels sacerdots al qual es barreja, aquí i allà, un sanglot que s’escapa d’un ram de flors, sota el qual hi ha alguna dona, destrossada i amb les mans juntes.

L’ombra observada per Montecristo va travessar ràpidament el quincunci situat darrere la tomba d’Heloïse i Abélard, va col·locar-se al costat dels lacais, davant dels cavalls que portaven el cos, i va arribar amb ells a l’indret escollit per a la sepultura.

Tothom mirava alguna cosa, però només Montecristo estava pendent d’aquella ombra amb prou feines advertida per la gent més pròxima.

El comte va sortir dues vegades del grup per veure si les mans d’aquell home buscaven una arma amagada sota la roba.

Quan el seguici es va aturar, l’ombra va resultar ser Morrel, que, amb el redingot negre cordat fins al coll, el front lívid, les galtes xuclades i el barret arrugat entre les mans convulses, es recolzava en un arbre situat en un monticle que dominava el mausoleu, a fi de no perdre’s ni un detall de la fúnebre cerimònia que anava a tenir lloc.

Tot va transcórrer segons el costum. Algunes persones, les menys impressionades, com sempre, van pronunciar discursos. Els uns lamentaven aquella mort prematura, els altres s’estenien sobre el dolor del pare; va haver-n’hi de prou enginyosos per trobar que la noia havia demanat clemència més d’una vegada al senyor de Villefort per als culpables sobre el cap dels quals penjava l’espasa de la justícia: en fi, van exhaurir les metàfores florides i les frases doloroses, comentant de totes les maneres les estances de Malherbe a Dupérier[150].

Montecristo no escoltava res, no veia res, o, més ben dit, no veia sinó Morrel, la calma i la immobilitat del qual eren un espectacle esgarrifós per a l’únic que podia llegir al cor del jove oficial.

—Guaita —va dir de cop i volta Beauchamp a Debray—, allà tenim Morrel! ¿Què diable hi fa, allí?

Van dir-ho a Château-Renaud.

—Que pàl·lid està! —va fer aquest, estremint-se.

—Té fred —va replicar Debray.

—No —va dir lentament Château-Renaud—, jo crec que està emocionat. Maximilien és un home molt impressionable.

—Bah! —digué Debray—. Amb prou feines coneixia la senyoreta de Villefort. Vostè mateix ho ha dit.

—És veritat. Tanmateix, recordo que va ballar-hi tres vegades durant la festa a casa de la senyora de Morcerf. Ja sap de quina parlo, comte, d’aquella on vostè va causar tant d’efecte.

—No, no ho sé —va respondre Montecristo, sense saber ni què deia, ocupat com estava vigilant Morrel, les fesomies del qual semblaven animar-se, com passa a les persones que comprimeixen o retenen la respiració.

—Els discursos s’han acabat, adéu, senyors —va dir bruscament el comte.

I va donar el senyal de partença tot desapareixent, sense que ningú s’adonés per on s’havia esmunyit.

La cerimònia mortuòria havia arribat al final, els assistents reprenien el camí de París.

Només Château-Renaud va buscar Morrel amb els ulls un instant. Tanmateix, mentre havia seguit amb la mirada el comte quan s’allunyava, Morrel havia abandonat el seu lloc, i Château-Renaud, després de buscar-lo en va, havia seguit Debray i Beauchamp.

Montecristo s’havia ficat en un boscatge, i, amagat darrere una gran tomba, guaitava els moviments de Morrel, que, a poc a poc, s’havia acostat al mausoleu, que els curiosos i, després, els enterramorts, ja havien abandonat.

Morrel va mirar lentament i d’una manera vaga al seu voltant. Quan ho feia en direcció oposada al punt on es trobava Montecristo, aquest va aprofitar-ho per acostar-se-li una dotzena de passes sense ser vist.

El jove va agenollar-se.

El comte, amb el coll tibat, els ulls atents i dilatats, les sofrages plegades i en tensió per llançar-se al primer senyal, continuava acostant-se a Morrel.

Aquest va inclinar el front fins a tocar la pedra, va abraçar la reixa i va murmurar:

—Oh, Valentine!

L’esclafit de les dues paraules va trencar el cor del comte. Va avançar una altra passa i, clavant un copet a l’espatlla de Morrel, li digué:

—És vostè, amic meu! El buscava.

Montecristo s’esperava un esclat, retrets, recriminacions: s’equivocava.

Morrel va girar-se i va respondre amb una calma aparent:

—Ja ho veu, resava.

La mirada escrutadora del comte va examinar el jove de cap a peus.

Després de l’examen, va semblar més tranquil.

—¿Vol que el torni a París?

—No, gràcies.

—¿En fi, desitja alguna cosa?

—Deixi’m resar.

El comte va allunyar-se sense fer cap objecció, però va situar-se en un punt des d’on no es perdia ni un gest de Morrel, el qual, finalment, va aixecar-se, va espolsar-se els genolls emblanquinats per la pols i va reprendre el camí de París sense girar-se ni una sola vegada.

Va tirar avall lentament pel carrer de la Roquette.

El comte, després d’acomiadar el seu vehicle, estacionat al Père-Lachaise, va seguir Morrel a cent passes.

Maximilien va travessar el canal i va entrar al carrer Meslay pels bulevards.

Cinc minuts després que la porta es tanqués darrere Morrel, va tornar-se a obrir per deixar entrar Montecristo.

Julie es trobava a l’entrada del jardí, on observava amb profunda atenció l’oncle Penelon, que, agafant-se seriosament l’ofici de jardiner, plantava esqueixos de rosers de Bengala.

—Ah, senyor comte de Montecristo! —va exclamar amb l’alegria que manifestaven habitualment tots els membres de la família quan ell feia una visita al carrer Meslay.

—Maximilien acaba de tornar, ¿oi, senyora? —va preguntar el comte.

—Em sembla haver-lo vist passar —li va respondre la jove—, però, si us plau, cridi Emmanuel.

—Perdoni, senyora, però cal que pugi ara mateix a veure Maximilien —va respondre Montecristo—, he de dir-li una cosa de la màxima importància.

—Vagi-hi, doncs —va dir ella, acompanyant-lo amb el seu encantador somriure fins que ell va desaparèixer a l’escala.

Montecristo va pujar ràpidament els dos pisos que separaven la planta baixa de l’apartament de Maximilien; un cop al replà, va escoltar: no va sentir cap soroll.

Com la majoria de les cases antigues habitades per un sol propietari, el replà només es trobava tancat per una porta vidriera.

Però la clau no era al pany.

Maximilien s’havia tancat per dins. I era impossible veure res: a l’altra banda dels vidres, hi havia una cortina de seda vermella.

L’ansietat del comte va traduir-se en un rubor intens, símptoma d’una emoció poc habitual en aquell home impassible.

—¿Què puc fer? —va murmurar.

Va reflexionar un instant.

—¿Trucar? Oh, no! Sovint el soroll d’una campaneta, és a dir d’una visita, accelera la decisió dels qui es troben en la situació en què Maximilien deu trobar-se ara, i aleshores, un altre soroll respon al de la campaneta.

Montecristo va estremir-se de cap a peus, i, com que les seves decisions eren ràpides com llampecs, va clavar un cop de colze a un dels vidres de la porta i va esmicolar-lo. Després va aixecar la cortina i va veure Morrel, que, davant l’escriptori, amb una ploma a la mà, acabava de saltar de la cadira en sentir l’estrèpit del vidre trencat.

—No és res —va dir el comte—, mil perdons, amic meu! He relliscat i he clavat un cop de colze a la vidriera. Atès que s’ha trencat, ho aprofitaré per entrar. No es molesti, no es molesti.

I, passant el braç pel forat, va obrir la porta.

Morrel va aixecar-se, evidentment contrariat, i va acostar-se a Montecristo, més per barrar-li el pas que no per rebre’l.

—Caram, això és culpa dels criats! —va dir Montecristo, fregant-se el colze—. Els parquets brillen com miralls.

—¿S’ha fet mal, senyor? —va preguntar fredament Morrel.

—No ho sé. ¿Què feia, però, vostè? ¿Escrivia?

—Jo?

—Té els dits tacats de tinta.

—És veritat, escrivia. De vegades ho faig, malgrat que sóc militar.

Montecristo va endinsar-se unes passes a l’apartament. Maximilien no va tenir altre remei que deixar-lo passar, però va seguir-lo.

—¿Escrivia? —va repetir Montecristo amb una mirada insistent i incòmoda.

—Ja he tingut l’honor de dir-li que sí —va respondre Morrel.

El comte va mirar al seu voltant.

—¿Amb les pistoles al costat de l’escriptori? —va dir, assenyalant amb un dit les armes que hi havia sobre la taula.

—Me’n vaig de viatge —respongué Maximilien.

—Amic meu! —va dir Montecristo amb una tendresa infinita.

—Senyor!

—Amic meu, estimat Maximilien, res de decisions extremes, si us plau!

—¿Jo, decisions extremes? —va fer Morrel, arronsant les espatlles—. ¿Des de quan un viatge és una decisió extrema?

—Maximilien —digué Montecristo—, traguem-nos les màscares. No m’enganyi amb aquesta calma aparent i jo no l’enganyaré amb la meva frívola sol·licitud. Suposo que s’adona que, per fer el que he fet, trencar vidres i violar el secret de l’apartament d’un amic, cal sentir una inquietud real, o més aviat una convicció terrible, ¿oi? Morrel, vostè vol matar-se.

—I ara! —va dir Morrel, estremint-se—. ¿D’on treu aquestes idees, senyor comte?

—Li dic que vol matar-se —va continuar el comte—, i aquí en tenim la prova.

I, acostant-se a l’escriptori, va aixecar el full blanc que el jove havia llançat a sobre d’una carta començada i va agafar-la.

Morrel va intentar prendre-l’hi de les mans.

Montecristo, però, preveia el moviment i va evitar-ho agafant Maximilien pel puny i aturant-lo com la cadena d’acer atura el ressort a mitja volta.

—¿Veu com sí que es volia matar, Morrel? Ho ha escrit aquí.

—Doncs, bé! —va exclamar Morrel, passant sense transició de la calma fingida a l’expressió de la violència—. Doncs, bé, si fos així, si decidís apuntar contra mi mateix el canó de la pistola, ¿qui m’ho impediria? ¿Qui tindria el valor d’impedir-m’ho? ¿Quan diré: totes les meves esperances han quedat arruïnades, el meu cor s’ha trencat, la meva vida s’ha extingit, no hi ha més que dol al meu voltant, la terra ha esdevingut cendra i tota veu humana em destrossa; quan diré: és un acte de pietat deixar-me morir, perquè, si no em deixen morir, perdré la raó i em tornaré boig; a veure, digui’m, senyor: quan diré tot això, quan es veurà que ho dic amb llàgrimes i amb el cor angoixat, se’m respondrà: «S’equivoca!»? ¿Se m’impedirà deixar de ser desgraciat? Digui’m, senyor, digui’m: ¿tindrà, vostè, el valor de fer-ho?

—Sí, Morrel —digué Montecristo amb una veu la calma de la qual contrastava estranyament amb l’exaltació del jove—, el tindré.

—Vostè! —va exclamar Maximilien amb una expressió de còlera i retret cada cop més intensa—. Vostè, que m’ha ensarronat amb una esperança absurda; vostè, que m’ha retingut, bressolat i adormit amb vanes promeses, quan jo hagués pogut, amb un cop de geni, amb una decisió extrema, salvar-la o haver-la vist, almenys, morir en els meus braços; vostè, que presumeix de tots els recursos de la intel·ligència i de tot el poder de la matèria; vostè, que representa o fa veure que representa el paper de la Providència, i que no ha tingut ni el poder de donar un antídot a una jove enverinada! Ah, realment, senyor, em faria compassió si no em provoqués horror!

—Morrel!…

—Sí, m’ha dit que em tragués la màscara! Doncs, bé, ho faig. Sí, quan m’ha seguit al cementiri, encara li he respost perquè tinc bon cor; quan ha entrat a casa meva, l’he deixat arribar fins aquí… Però, com que n’abusa, perquè ha vingut a escridassar-me fins aquesta habitació, on m’havia refugiat com a la meva tomba; com que em porta una nova tortura quan ja creia haver-les esgotat totes, comte de Montecristo, el meu pretès benefactor, comte de Montecristo, salvador universal, quedarà satisfet: veurà morir el seu amic!

I Morrel, amb el riure de la bogeria als llavis, va llançar-se de nou cap a les seves pistoles.

Montecristo, pàl·lid com un espectre, però amb els ulls flamejants, va posar una mà sobre les armes i va dir a l’insensat:

—I jo li repeteixo que no es matarà!

—Impedeixi-m’ho, doncs! —va replicar Morrel amb una última embranzida, que, com la primera, va trencar-se contra el braç d’acer del comte.

—Ho impediré!

—¿Qui és, vostè, però, al capdavall, per atribuir-se aquest dret tirànic sobre unes criatures lliures i racionals? —va exclamar Maximilien.

—¿Qui sóc? Escolti —va replicar Montecristo—: sóc l’única persona d’aquest món que tinc dret a dir-li: Morrel, no vull que el fill del teu pare mori avui!

I Montecristo, majestuós, transfigurat, sublim, va avançar amb els braços encreuats cap al jove embogit, que, vençut a pesar seu per la gairebé divinitat d’aquell home, va recular una passa.

—¿Per què parla del meu pare? —va balbucejar—. ¿Per què en barreja el record amb el que em passa avui?

—Perquè sóc qui va salvar la vida del teu pare un dia que ell volia matar-se com tu vols matar-te avui, perquè sóc l’home que va enviar la bossa a la teva jove germana i el Pharaon al vell Morrel; perquè sóc Edmond Dantès, aquell que, quan eres petit, se’t posava a la falda per fer-te jugar!

Morrel va retrocedir una altra passa, trontollant, sufocat, panteixant, esclafat. A continuació, les forces van abandonar-lo sobtadament, va llançar un gran crit i va caure prostrat als peus de Montecristo.

Després, de cop i volta, va produir-se una regeneració instantània i completa en aquell organisme admirable: Morrel va aixecar-se, va sortir amb un salt de l’habitació i va precipitar-se a l’escala cridant amb tota la potència de la seva veu:

—Julie, Julie! Emmanuel, Emmanuel!

Montecristo li ho va voler impedir, però Maximilien s’hauria deixat matar abans que permetre-li obrir la porta perquè ho aconseguís.

En sentir els crits de Maximilien, Julie, Emmanuel, Penelon i alguns criats van acudir, espantats.

Morrel els va agafar per les mans i va obrir la porta:

—Agenolleu-vos! —va exclamar amb la veu ofegada pels sanglots—. Agenolleu-vos, és el benefactor, el salvador del nostre pare, és…

Anava a dir:

«És Edmond Dantès!».

Però el comte va aturar-lo agafant-li el braç.

Julie va apoderar-se de la mà de Montecristo, Emmanuel va abraçar-lo com a un déu tutelar, Morrel va agenollar-se per segona vegada i va tocar el parquet amb el front.

Aleshores l’home de ferro va sentir que el cor se li dilatava al pit, un raig de foc devorador va pujar-li de la gola als ulls, va inclinar el cap i va plorar!

Durant una estona, en aquella habitació, va haver-hi un concert de llàgrimes i gemecs sublims, que degué semblar harmoniós fins i tot als àngels més estimats pel Senyor!

Un cop va refer-se de la profunda emoció que acabava de sentir, Julie va sortir corrents de l’habitació, va baixar un pis, va anar al saló amb una alegria infantil i va aixecar el globus de vidre que protegia la bossa donada pel desconegut de l’avinguda de Meilhan.

Mentrestant, Emmanuel, amb veu ofegada, deia al comte:

—Oh, senyor, ¿com és possible que, sentint-nos parlar tan sovint del nostre benefactor desconegut, veient-nos envoltar el seu record amb tant d’agraïment i adoració, hagi esperat fins avui per donar-se a conèixer? Oh, ha estat una crueltat envers nosaltres i gairebé gosaria dir, senyor comte, envers vostè mateix.

—Escolti, amic meu —va respondre el comte—, i puc anomenar-lo així perquè, sense que vostè ho sabés, és amic meu des de fa onze anys, la revelació del secret ha estat provocada per un gran esdeveniment que cal que vostè ignori. Déu és testimoni que volia mantenir-lo amagat tota la meva vida al fons de l’ànima; el seu cunyat Maximilien me l’han arrencat amb una violència de la qual es penedeix, n’estic segur.

Després, veient que Maximilien, tot i que continuava agenollat, es recolzava en una butaca, va afegir en veu molt baixa mentre premia d’una manera significativa la mà d’Emmanuel:

—Vetlli per ell.

—¿Per què? —va preguntar el jove, sorprès.

—No l’hi puc dir, però vetlli per ell.

Emmanuel va fer un cop d’ull circular a l’habitació i va veure les pistoles de Morrel.

Va fixar-se, esgarrifat, en les armes, que va assenyalar a Montecristo aixecant lentament el dit.

Montecristo va inclinar el cap.

Emmanuel va fer un moviment per apoderar-se de les pistoles.

—Deixi-ho —va dir el comte.

Després, acostant-se a Morrel, va agafar-li la mà; les tumultuoses emocions que havien sacsejat una estona el cor del jove havien cedit el lloc a un estupor profund.

Julie va pujar, duia a la mà la bossa de seda; dues llàgrimes brillants i alegres li lliscaven galtes avall com gotes de rosada matinal.

—Vet aquí la relíquia —digué—, i no es pensi que ens resulta menys preciosa d’ençà que sabem qui és el salvador.

—Filla meva —va respondre el comte, posant-se vermell—, permeti’m que recuperi aquesta bossa; ara que coneixen la meva cara, només vull que em recordin per l’afecte que els prego que em donin.

—Oh! —va exclamar Julie, prement-la contra el seu cor—. No, l’hi suplico, perquè, un dia, vostè pot abandonar-nos. Perquè, un dia, per desgràcia, ens abandonarà, ¿no és així?

—Ho ha encertat de mig a mig, senyora —va respondre Montecristo, somrient—. D’aquí a vuit dies, hauré abandonat aquest país, on tanta gent que havia merescut la venjança del cel vivia feliç mentre el meu pare es moria de fam i de pena.

Mentre anunciava la pròxima partença, Montecristo fitava Morrel i va observar que la frase hauré abandonat aquest país no havia aconseguit treure’l de la letargia. Aleshores va comprendre que havia de sostenir una última lluita amb el dolor de l’amic, i, agafant les mans de Julie i d’Emmanuel i ajuntant-les, els va dir amb la tendra autoritat d’un pare:

—Amics, els prego que em deixin sol amb Maximilien.

Per a Julie, era una manera d’endur-se la preciosa relíquia, a la qual Montecristo oblidava referir-se.

Va emportar-se ràpidament el marit.

—Deixem-los —digué.

El comte va quedar-se amb Morrel, que continuava immòbil com una estàtua.

—A veure —va dir el comte, tocant-li l’espatlla amb un dit ardent—, ¿tornes finalment a ser un home, Maximilien?

—Sí, perquè ja torno a patir.

El comte va arrugar el front, com si es lliurés a una fosca vacil·lació.

—Maximilien, Maximilien, les idees que et passen pel cervell són indignes d’un cristià.

—Oh, tranquil·litzi’s, amic meu —va dir Morrel, aixecant el cap i mostrant al comte un somriure amarat d’una tristesa inefable—, no tornaré a intentar matar-me.

—¿Res d’armes, doncs, res de desesperació?

—No, perquè tinc una cosa millor que el canó d’una pistola o la punta d’un ganivet per curar-me del dolor.

—Pobre boig… ¿què tens, doncs?

—El dolor mateix em matarà.

—Amic meu —va dir Montecristo amb una malenconia igual a la de Maximilien—, escolta’m: Un dia, en un moment de desesperació com el teu, perquè implicava una decisió semblant, vaig voler matar-me, com tu; un dia, el teu pare, també desesperat, va voler-se suïcidar. Si algú hagués dit al teu pare, quan es posava el canó de la pistola al front; si algú m’hagués dit, a mi, quan apartava del meu llit el pa del presoner, que no havia tastat feia tres dies; si algú, en fi, ens hagués dit, als dos, en aquell moment suprem «Viviu, perquè arribarà un dia que sereu feliços i beneireu la vida», hauríem acollit la veu, d’on fos que hagués vingut, amb el somriure del dubte o amb l’angoixa de la incredulitat. I, tanmateix, quantes vegades, abraçant-te, el teu pare va beneir la vida, quantes vegades jo mateix…

—Ah! —va exclamar Morrel, interrompent el comte—. Però vostè només havia perdut la llibertat, el meu pare només la seva fortuna. Jo he perdut Valentine.

—Mira’m, Morrel —digué Montecristo amb la solemnitat que, en certes ocasions, el feia tan gran i persuasiu—, mira’m: no tinc ni llàgrimes als ulls ni febre a les venes ni batecs fúnebres al cor. Tanmateix, et veig patir, Maximilien, a tu, a qui estimo com estimaria un fill. Doncs, bé, ¿això no et diu, Morrel, que el dolor és com la vida i que sempre hi ha alguna cosa desconeguda més enllà? Si et prego, si t’ordeno que visquis, ho faig amb la convicció que, algun dia, em donaràs les gràcies per haver-te conservat la vida.

—Déu meu, Déu meu! —va exclamar el jove—. ¿Què em diu? Vagi amb compte! ¿No ha estimat mai, vostè?

—Criatura! —va respondre Montecristo.

—Quan parlo d’amor, sé el que em dic —digué Morrel—. Sóc soldat d’ençà que sóc un home, vaig arribar als vint-i-nou anys sense estimar, perquè cap dels sentiments que vaig experimentar fins aleshores mereix el nom d’amor. Doncs, bé, als vint-i-nou anys, vaig veure Valentine; en fa gairebé dos que l’estimo, dos que he pogut llegir les virtuts de la noia i de la dona escrites per la mateixa mà del Senyor en aquell cor obert com un llibre per a mi.

»Amb Valentine, comte, jo gaudia d’una felicitat immensa, infinita, desconeguda, una felicitat massa gran, massa completa, massa divina per aquest món; com que aquest món no me l’ha donat, és com dir que, sense Valentine, per a mi, a la terra, no hi ha sinó dolor i desolació».

—Li he dit que esperi, Morrel —va repetir Montecristo.

—I jo li repetiré que vagi amb compte —va respondre Morrel—, perquè intenta persuadir-me, i, si ho aconsegueix, perdré la raó perquè vostè em farà creure que puc tornar a veure Valentine.

El comte va somriure.

—Amic meu, pare meu! —va exclamar Morrel, exaltat—. Vagi amb compte, l’hi diré per tercera vegada perquè l’ascendent que agafa sobre mi m’espanta; vagi amb compte amb el sentit de les seves paraules, perquè els ulls se’m reanimen, el cor se m’il·lumina de nou i renaix; vagi amb compte perquè em faria creure en coses sobrenaturals.

»L’obeiria si em manés que aixequés la làpida del sepulcre de la filla de Jaire, caminaria sobre les aigües com l’apòstol si vostè m’ho digués; vagi amb compte perquè l’obeiria».

—Tingues esperança, amic meu —va repetir el comte.

—Ah! —va exclamar Morrel, tornant a caure del cim de l’exaltació a l’abisme de la tristesa—. Ah, em pren el pèl! Fa com les bones mares, o més aviat com la mare egoista, que calma amb paraules meloses el dolor de la criatura perquè els crits d’aquesta la cansen.

»No, amic meu, m’equivocava quan li deia que anés amb compte; no tingui por de res, enterraré el dolor amb tanta cura al fons del pit, en un lloc tan fosc i tan secret que vostè no tindrà ni la preocupació de compadir-me.

»Adéu, amic meu, adéu!».

—Al contrari —va dir el comte—, a partir d’aquest moment, Maximilien, viuràs a prop meu i amb mi, no m’abandonaràs més, i d’aquí a vuit dies, haurem deixat França darrere nostre.

—¿I encara em diu que tingui esperança?

—T’ho dic perquè conec una manera de curar-te.

—Encara em posa més trist, comte, si això és possible. Com a resultat del cop que he rebut, vostè només veu un dolor banal i es pensa que pot consolar-me amb un mitjà banal, el viatge.

I Morrel va sacsejar el cap amb una desdenyosa incredulitat.

—¿Què vols que et digui? Tinc fe en les meves promeses, deixa’m provar-ho.

—M’allarga l’agonia, això és tot.

—¿Ets, per tant, un cor feble, sense forces per concedir uns quants dies al teu amic per a la prova que intenta? ¿Saps de què és capaç el comte de Montecristo? ¿Saps que té poder sobre moltes potències terrestres? ¿Saps que té prou fe en Déu per obtenir miracles d’aquell que va dir que l’home, amb la fe, pot aixecar una muntanya? Doncs, bé, espera el miracle o bé…

—O bé… —va repetir Morrel.

—O bé, vés amb compte, Morrel, o diré que ets un ingrat.

—Tingui pietat de mi, comte.

—Tinc tanta pietat de tu, Maximilien, tanta, escolta’m, que, si no et curo en un mes, dia per dia, hora per hora, recorda bé el que et dic, jo mateix et posaré al davant d’aquestes pistoles carregades i d’una copa del verí més efectiu d’Itàlia, d’un verí més segur i més ràpid que el que ha mort Valentine.

—¿M’ho promet?

—Sí, perquè sóc un home; perquè jo també, com t’he dit, vaig voler morir, i sovint, fins i tot d’ençà que la desgràcia va allunyar-se de mi, he anhelat les delícies del son etern.

—Oh! ¿De debò m’ho promet, comte? —va exclamar Maximilien, embriagat.

—No t’ho prometo, t’ho juro —va dir Montecristo, estenent la mà.

—¿Em dóna la paraula d’honor que, si, d’aquí a un mes, no he trobat consol, em deixarà lliure i que, faci jo el que faci amb la meva vida, no em titllarà d’ingrat?

—D’aquí a un mes, dia per dia, Maximilien; d’aquí a un mes, hora per hora, i la data és sagrada, Maximilien. No sé si hi has pensat, però avui és 5 de setembre. Avui fa deu anys que vaig salvar el teu pare, que volia morir.

Morrel va agafar les mans del comte i va besar-les-hi. Montecristo va deixar-lo fer com si comprengués que aquella adoració li era deguda.

—D’aquí a un mes —va continuar el comte—, tindràs a sobre de la taula on tu i jo ens trobarem asseguts, unes bones armes i una dolça mort. ¿Em promets, a canvi d’això, esperar fins aleshores i viure?

—Oh, al meu torn, l’hi juro! —va exclamar Morrel.

Montecristo va abraçar el jove i va retenir-lo força estona contra el seu cor.

—I ara —li digué—, a partir d’avui, vindràs a viure a casa meva; ocuparàs l’apartament d’Haidea i almenys la meva filla serà reemplaçada pel meu fill.

—¿Haidea? —va preguntar Morrel—. ¿Què se n’ha fet?

—Se n’ha anat aquesta nit.

—¿Per abandonar-te?

—Per esperar-me… Prepara’t, doncs, per venir a reunir-te amb mi als Champs-Élysées, i fes-me sortir d’aquí sense que em vegin.

Maximilien va ajupir el cap i va obeir com una criatura o com un apòstol.





CVII


El repartiment

En la casa del carrer Saint-Germain-des-Prés, que Albert de Morcerf havia escollit per a ell i la mare, el primer pis, que constava d’un petit apartament complet, estava llogat a un personatge molt misteriós.

Es tractava d’un home al qual ni el mateix porter havia vist mai la cara, ni quan entrava ni quan sortia, perquè, a l’hivern, es tapava el mentó amb un fulard vermell com els que es posen els cotxers de casa bona que esperen els amos a la sortida dels espectacles, i, a l’estiu, sempre es mocava precipitadament en el precís moment que el podien veure passant davant la porteria.

Cal dir que, contràriament al costum establert, ningú no espiava aquell habitant de la casa i corria el rumor que es tractava en realitat d’un personatge d’alta posició i amb el braç molt llarg, cosa que feia que tothom en respectés les misterioses aparicions.

Les seves visites eren habitualment fixes, tot i que, a vegades, s’avançaven o es retardaven, però, gairebé sempre, tant a l’hivern com a l’estiu, prenia possessió de l’apartament cap a les quatre i no hi passava mai la nit.

A dos quarts de quatre, a l’hivern, la discreta criada que s’encarregava de la intendència, hi encenia el foc; a dos quarts de quatre, a l’estiu, la mateixa serventa hi pujava gelats.

Com ja hem dit, el personatge misteriós arribava a les quatre.

Vint minuts més tard, un vehicle s’aturava en front de la casa; una dona vestida de negre o de blau fosc passava com una ombra davant la porteria i pujava l’escala sense que les seves passes lleugeres fessin cruixir ni un esglaó.

Mai ningú no li havia preguntat on anava.

La seva cara, com la del llogater d’incògnit, era, doncs, perfectament desconeguda per als guardians de la porta, uns porters modèlics, potser els únics de la immensa confraria dels de la capital capaços d’una discreció semblant.

No cal dir que la dona mai no passava del primer. Gratava a la porta d’una manera especial, la porta s’obria, tornava a tancar-se hermèticament i allò era tot.

Per abandonar la casa, una maniobra similar.

Primer sortia la desconeguda, sempre coberta amb el vel, i pujava al cotxe, que ara se n’anava per un cantó del carrer, ara per l’altre; vint minuts més tard, ho feia el desconegut, tapat amb el fulard o amb el mocador de butxaca, i també desapareixia.

L’endemà del dia que el comte de Montecristo havia anat a visitar Danglars, el de l’enterrament de Valentine, el llogater misteriós va entrar cap a les deu del matí en lloc de fer-ho, com de costum, vora les quatre de la tarda.

Gairebé immediatament i sense mantenir l’interval habitual, va arribar un cotxe de lloguer i la dama del vel va pujar ràpidament l’escala.

La porta es va obrir i es va tancar de nou.

Abans, però, que la porta es tanqués, la dama havia exclamat:

—Oh, Lucien! Oh, amic meu!

De manera que el porter, que havia sentit l’exclamació sense voler, va assabentar-se aleshores que el llogater es deia Lucien. Com que era, però, un porter modèlic, es va prometre no dir-ho ni a la seva dona.

—I bé, ¿què passa, estimada amiga? —va preguntar l’home, el nom del qual havia revelat el trasbals o la pressa de la dona—. Parli, digui.

—¿Puc comptar amb vostè, amic meu?

—Certament, i ho sap de sobres. Però, ¿què passa? La seva nota d’aquest matí m’ha deixat terriblement perplex. Quina lletra tan precipitada, tan desordenada! A veure, tranquil·litzi’s o espanti’m del tot!

—Lucien, un gran esdeveniment! —va dir la dama, adreçant-li una mirada inquisitiva—. El senyor Danglars se n’ha anat aquesta nit.

—¿Se n’ha anat? ¿Se n’ha anat? ¿I on?

—Ho ignoro.

—¿Què? ¿Ho ignora? ¿Se n’ha anat, doncs, per no tornar?

—Sens dubte! A les deu de la nit, els seus cavalls l’han portat fins a la barrera de Charenton. Allí, ha trobat una berlina de posta ja preparada, hi ha pujat amb l’ajudant de cambra i ha dit al cotxer que anava a Fontainebleau.

—I bé, ¿què té d’estrany, això?

—Esperi, amic meu. M’havia deixat una carta.

—¿Una carta?

—Sí, llegeixi.

I la baronessa es va treure de la butxaca una carta oberta, que va oferir a Debray.

Aquest va vacil·lar un instant abans de llegir-la, com si intentés endevinar què hi posava, o més aviat com si, hi posés el que hi posés, hagués decidit prendre partit per endavant.

Al cap d’uns segons, sens dubte ja havia pres una decisió perquè va llegir-la.

Vet aquí el que deia la nota que havia trasbalsat tant la senyora Danglars:

Senyora i fidelíssima esposa.

Sense adonar-se’n, Debray va aturar-se i va mirar la baronessa, que va posar-se d’allò més vermella.

—Llegeixi! —va dir la dona.

Debray va continuar:

Quan rebrà aquesta carta, vostè ja no tindrà marit! Oh, no mogui un sagramental! No tindrà marit com ja no té filla; és a dir que em trobaré en una de les trenta o quaranta carreteres que surten de França.

Li dec algunes explicacions, i, com que és una dona que les pot comprendre perfectament, les hi donaré.

Escolti, doncs:

Aquest matí, he hagut de fer un pagament de cinc milions, seguit gairebé immediatament d’un altre per la mateixa suma, que he hagut d’ajornar fins demà. Avui, me’n vaig per evitar aquest demà, que em resultaria molt desagradable de suportar.

¿Ho comprèn, oi, senyora i estimadíssima esposa?

Dic que ho comprèn perquè coneix tan bé com jo els meus negocis, fins i tot millor que jo, atès que, si es tractava de dir on ha anat a parar una bona meitat de la meva fortuna, abans encara força important, jo seria incapaç de fer-ho, mentre que vostè, al contrari, n’estic ben segur, se’n sortiria perfectament.

Perquè les dones tenen un instint d’una seguretat infal·lible, amb una àlgebra inventada per elles expliquen fins i tot l’inexplicable. Jo, que només coneixia els meus números, ja no he sabut res més d’ençà del dia que aquests van enganyar-me.

¿L’ha sorprès alguna vegada la rapidesa de la meva caiguda, senyora?

¿No l’ha enlluernat una mica la fusió incandescent dels meus lingots?

Jo, ho confesso, no hi he vist sinó foc; esperem que vostè hagi trobat una mica d’or enmig de les cendres.

M’allunyo, doncs, senyora meva i esposa prudent, amb aquesta consoladora esperança, sense que la consciència em reprotxi gens ni mica el fet d’abandonar-la. Li queden els amics, les cendres esmentades, i, com a súmmum de la felicitat, la llibertat, que jo m’afanyo a donar-li.

Tanmateix, senyora, ha arribat el moment d’incloure en aquests paràgrafs unes paraules d’explicació íntima.

Mentre vaig confiar que vostè treballava en benefici de casa nostra, per la fortuna de la nostra filla, vaig tancar filosòficament els ulls. Com que ha convertit, però, casa nostra en una vasta ruïna, no vull servir de fonament a la fortuna d’un altre.

Quan vam casar-nos, vostè era rica, però poc respectada.

Perdoni que li parli amb aquesta franquesa, però com que això quedarà probablement entre tots dos, no veig cap raó per maquillar les meves paraules.

He augmentat la nostra fortuna, que ha crescut durant més de quinze anys, fins al moment que unes catàstrofes desconegudes i encara incomprensibles per a mi, s’han aferrissat contra ella i l’han aniquilat sense que hagi estat, puc dir-ho, culpa meva.

Vostè, senyora, només ha treballat per augmentar la seva, i ha tingut èxit, n’estic moralment convençut.

La deixo, doncs, com vaig agafar-la, rica, però poc honorable.

Adéu.

A partir d’avui, jo també vaig a treballar pel meu compte.

Cregui en el meu agraïment per l’exemple que m’ha donat i que em disposo a seguir.

El seu devot marit

BARÓ DANGLARS.



La baronessa havia seguit Debray amb els ulls durant la llarga i penosa lectura, i, malgrat el conegut domini que el jove tenia sobre ell mateix, l’havia vist canviar de color una vegada o dues.

Quan va acabar, va plegar lentament el paper i va reprendre la seva actitud reflexiva.

—¿I bé? —va preguntar la senyora Danglars amb una ansietat fàcil de comprendre.

—¿I bé, senyora? —va repetir maquinalment Debray.

—¿Quina idea li inspira aquesta carta?

—És molt senzill, senyora: m’inspira la idea que el senyor Danglars se n’ha anat carregat de sospites.

—Sens dubte, però, ¿això és tot el que m’ha he dir?

—No l’entenc —va respondre Debray amb una fredor glacial.

—Se n’ha anat, se n’ha anat definitivament, per no tornar!

—Oh, no s’ho cregui, baronessa!

—No, li dic que no tornarà, el conec, és un home inamovible pel que fa a les decisions que emanen dels seus interessos. Si m’hagués considerat útil per a alguna cosa, se m’hauria emportat amb ell. Em deixa a París perquè la separació deu resultar-li útil per als seus projectes. És una separació irrevocable i jo sóc lliure per sempre més —va dir la senyora Danglars amb la mateixa expressió de prec.

Però Debray va deixar sense resposta l’ansiosa pregunta que reflectien els ulls de la baronessa.

—¿Què passa, senyor? ¿No em respon?

—He de preguntar-li una cosa: ¿què vol fer?

—És el que jo anava a preguntar-li, a vostè —digué la baronessa amb el cor palpitant.

—Ah! —va fer Debray—. ¿Em demana un consell, doncs?

—Sí, li demano un consell —va dir la baronessa amb el cor oprimit.

—Aleshores, si el que em demana és això —va respondre fredament el jove—, li aconsello viatjar.

—Viatjar! —va murmurar la senyora Danglars.

—Certament, Com diu el senyor Danglars, és rica i perfectament lliure. Una absència de París serà necessària de totes totes, almenys això és el que jo penso, després del doble escàndol del casament trencat de la senyoreta Eugénie i la desaparició del senyor Danglars.

»L’únic que cal és que tothom sàpiga que l’han abandonada i la creguin pobra, perquè, a la dona d’un bancarroter, ningú no li perdonaria l’opulència ni una vida luxosa.

»Pel que fa a la primera qüestió, només ha de quedar-se quinze dies a París repetint a tothom que l’han abandonat i contant a les seves millors amigues, que ho escamparan per tota la ciutat, com han anat les coses. Després vagi-se’n de la casa, deixant-hi les joies i renunciant a la viduïtat; així tothom alabarà el seu desinterès i la lloarà.

»Se sabrà que l’han abandonat i la creuran pobra, perquè només jo conec la seva situació financera i estic disposat a passar comptes com un soci lleial».

Pàl·lida, horroritzada, la baronessa havia escoltat el discurs amb tant d’esglai i desesperació com indiferència i calma havia posat Debray a pronunciar-lo.

—Abandonada! —va repetir—. Oh, i ben abandonada…! Sí, té raó, senyor, i ningú no ho posarà en dubte.

Van ser les úniques paraules que aquella dona, tan orgullosa i tan apassionadament enamorada, va ser capaç de respondre a Debray.

—Però rica, fins i tot molt rica —va continuar Debray, traient-se de la cartera alguns papers i escampant-los sobre la taula.

La senyora Danglars va deixar-lo fer, ocupada a ofegar els batecs del cor i retenir les llàgrimes que ja se li acumulaven a la vora de les parpelles.

Finalment, però, el sentiment de la dignitat va vèncer, i, si bé la baronessa no va poder dominar el cor, va aconseguir almenys no vessar ni una llàgrima.

—Fa uns sis mesos, senyora —va dir Debray—, que vam associar-nos. Vostè va aportar un fons de cent mil francs. Vam associar-nos al mes d’abril d’aquest any. Les operacions van començar al maig. Aquest mes, vam guanyar quatre-cents cinquanta mil francs. Al juny, els beneficis van ascendir a nou-cents mil francs. Al juliol, vam afegir-hi cent setanta mil francs. Va ser el mes, ja ho sap, dels bons d’Espanya. A l’agost, al començament del mes, vam perdre tres-cents mil francs, però el dia quinze ja ens havíem refet. Els comptes, posats al dia d’ençà que vam associar-nos fins ahir, ens donen un actiu de dos milions quatre-cents mil francs, és a dir d’un milió dos-cents mil francs per a cadascun de nosaltres.

»Ara —va continuar Debray, consultant les seves notes amb el mètode i la tranquil·litat d’un agent de canvi—, trobem vuitanta mil francs pels interessos compostos de la suma que jo tenia a les meves mans.

—¿Què signifiquen aquests interessos —el va interrompre la baronessa—, si mai no ha fet treballar aquests diners?

—Perdoni’m, senyora —digué fredament Debray—, tenia poders de vostè per fer-ho i els he fet servir. Són, doncs, quaranta mil francs d’interès per la seva meitat, més els cent mil de la primera aportació de fons, és a dir un milió tres-cents quaranta mil francs, que constitueixen la seva part.

»Ara bé, senyora —va continuar Debray—, vaig prendre la precaució de retirar els seus diners abans d’ahir. No fa gaire, com pot veure. Podríem dir que intuïa que hauríem de passar comptes d’un moment a l’altre.

»Els seus diners són aquí, la meitat en bitllets de banc, la meitat en xecs al portador.

»Dic aquí i és cert perquè, com que no considerava gaire segura casa meva, ni prou discrets els notaris, com que, en fi, vostè no té dret a comprar ni a posseir res fora de la comunitat conjugal, he guardat la suma, avui l’única fortuna que té, dins un cofre collat al fons d’aquest armari. Per a més seguretat, jo mateix vaig fer de paleta.

»Ara, senyora —va continuar Debray, obrint primer l’armari i després la caixa—, vet aquí vuit-cents bitllets de mil francs, que semblen, com veu, un àlbum gruixut relligat en ferro; hi afegeixo un cupó de renda de vint-i-cinc mil francs; després, per a l’escaig, que fa, em penso, uns cent deu mil francs, vet aquí un xec a la vista del meu banquer, i com que el meu banquer no és el senyor Danglars, l’hi pagaran, pot estar tranquil·la».

La senyora Danglars va agafar maquinalment el xec a la vista, el cupó de rendes i el feix de bitllets de banc.

Escampada sobre la taula, l’enorme fortuna semblava ben poca cosa.

La senyora Danglars, amb els ulls secs, però aguantant-se els sanglots amb penes i treballs, va recollir-la: va ficar-se l’estoig d’acer a la bossa, el cupó de rendes i el xec a la cartera, i, dreta, pàl·lida, muda, va esperar una paraula tendra que la consolés de ser tan rica.

Però va esperar endebades.

—Ara, senyora —va dir Debray—, té un passament magnífic, unes seixanta mil lliures de renda, una suma enorme per a una dona que no podrà tenir casa pròpia fins d’aquí a un any com a mínim. És un privilegi que li permetrà realitzar totes les fantasies que li passin pel cap. Sense comptar que, si creu la seva part insuficient, considerant el passat que se li escapa, pot recórrer a la meva. Estic disposat a oferir-li —oh, a títol de préstec, és clar!— tot el que tinc, és a dir un milió seixanta mil francs.

—Gràcies, senyor —va respondre la baronessa—, gràcies, però em dóna molt més que no necessita una pobra dona que no compta, si més no fins d’aquí a molt temps, reaparèixer en societat.

Debray va atabalar-se un instant, però va refer-se de la sorpresa i va fer un gest que podia traduir-se per la fórmula més educada d’expressar aquesta idea:

—Com li vingui de gust!

Fins aleshores, potser la senyora Danglars encara esperava alguna cosa, però, quan va veure el gest despreocupat que acabava d’escapar-se-li a Debray, la mirada de reüll que l’havia acompanyat, i la profunda reverència i el significatiu silenci que van seguir-lo, la baronessa va aixecar el cap, va obrir la porta, i, sense furor, sense brusquedat, però també sense cap vacil·lació, va dirigir-se a l’escala, desdenyant fins i tot adreçar una última salutació a qui la deixava anar-se’n d’aquella manera.

«Bah! —es digué Debray quan ella se’n va anar—. Tot plegat, només projectes bonics: es quedarà a casa seva, llegirà novel·les i, com que no podrà jugar a la Borsa, jugarà a cartes».

I va agafar la llibreta per ratllar amb molta cura les quantitats que acabava de pagar.

«Em queda un milió seixanta mil francs —va pensar—. Quina desgràcia que la senyoreta de Villefort sigui morta! Em convenia des de tots els punts de vista i m’hi hauria casat».

I, amb flegma, com de costum, va esperar que fes vint minuts de la sortida de la senyora Danglars per decidir-se a anar-se’n ell també.

Asmodée, el personatge diabòlic que qualsevol imaginació atrevida hauria creat amb més o menys fortuna si Lesage no n’hagués adquirit la prioritat en una obra mestra[151], i que treia les teulades de les cases per veure’n l’interior, hauria gaudit d’un singular espectacle si hagués tret la de la petita mansió del carrer de Saint-Germain-des-Prés quan Debray feia comptes.

A sobre de l’apartament on el jove acabava de repartir-se amb la senyora Danglars dos milions i mig, n’hi havia un altre, habitat també per coneguts nostres, que han jugat un paper prou important en els esdeveniments que acabem de relatar perquè els retrobem amb un cert interès.

Hi vivien Mercedes i Albert.

Mercedes havia canviat molt des de feia uns dies, no perquè hagués exhibit mai, ni solament durant els temps de més riquesa, el fast orgullós que transforma tant una dona que resulta difícil reconèixer-la quan apareix amb vestits més senzills, ni tampoc perquè hagués caigut en l’estat depressiu que sol arrossegar el fet de viure en la misèria. No, Mercedes havia canviat perquè els ulls ja no li brillaven, perquè la boca ja no li somreia, en fi perquè un atabalament constant li aturava als llavis la paraula ràpida que abans llançava una intel·ligència sempre a punt.

No era la pobresa allò que havia marcit l’esperit de Mercedes, ni la manca de coratge allò que li feia feixuga la pobresa.

Mercedes, separada de la classe social en què havia viscut, perduda en el nou ambient que havia escollit, com aquestes persones que surten d’un saló esplèndidament il·luminat per passar de sobte a la tenebra, semblava una reina que hagués baixat del palau a una barraca, i que, reduïda a l’estrictament necessari, no se sent còmoda amb la vaixella que es veu obligada a portar ella mateixa a taula ni amb la màrfega que ara té com a llit.

En efecte, la bella catalana o la noble comtessa ja no tenia ni la mirada orgullosa ni el somriure encisador, perquè, quan fixava els ulls en el que l’envoltava, no veia sinó objectes que l’afligien: una habitació decorada amb un d’aquests papers de color gris sobre gris, que els propietaris escullen de preferència perquè són els que s’embruten menys; un terra sense catifa; uns mobles cridaners, que forçaven la vista a fixar-se en la pobresa d’un luxe fals; tot de coses, en fi, que trencaven amb tons estridents l’harmonia tan necessària per a uns ulls avesats a un conjunt elegant.

La senyora de Morcerf hi vivia d’ençà que havia abandonat la seva mansió; el cap li rodava davant aquell silenci etern, com el d’un viatger que arriba a la vora d’un abisme. Adonant-se que Albert l’observava contínuament d’amagat per jutjar el seu estat d’ànim, s’havia obligat a mantenir un monòton somriure als llavis, que, en absència del tendre caliu del somriure dels ulls, fa l’efecte d’una simple reverberació de llum, és a dir, d’una claror sense caliu.

Per la seva banda, Albert estava preocupat, incòmode, molest per una resta de luxe que li impedia adaptar-se a la condició actual. Si volia sortir sense guants, es trobava les mans massa blanques; si volia moure’s a peu per la ciutat, es veia les botes massa enxarolades.

Tanmateix les dues criatures tan nobles i tan intel·ligents, unides indissolublement pel lligam de l’amor maternal i filial, havien arribat a comprendre’s sense parlar i a estalviar-se els preàmbuls que cal tenir entre amics per establir la veritat material de la qual depèn la vida.

Finalment, Albert havia aconseguit dir a la mare sense fer-la empal·lidir:

—Mare, ja no tenim diners.

Mercedes mai no havia conegut realment la misèria; durant la seva joventut, havia parlat sovint de pobresa, però no és el mateix. Indigència i necessitat són dos sinònims entre els quals hi ha un món de distància.

Als Catalans, Mercedes necessitava mil coses, però mai no li’n faltaven unes altres. Mentre les xarxes eren bones, capturaven peix, i, si venien peix, tenien fil per conservar les xarxes.

A més, sense amics, només amb un amor que no tenia res a veure amb els detalls materials de la situació, cadascú pensava en si mateix i en no res més que en si mateix.

En aquell temps, Mercedes se’n sortia tan bé com podia amb la seva part; ara, però, havia de fer-ne dues de no res.

L’hivern s’acostava. En el pis despullat i ja fred, Mercedes, acostumada a viure en una mansió on un calorífer de mil branques escalfava totes les peces, des de les avantcambres fins al vestidor, no hi tenia foc; després d’haver tingut una casa que era un càlid hivernacle poblat a preu d’or de plantes, no disposava ni d’una sola flor!

Tenia, però, el seu fill…

L’exaltació d’un deure potser exagerat els havia mantingut fins aleshores en les esferes superiors.

L’exaltació és gairebé entusiasme, l’entusiasme provoca insensibilitat envers les coses terrenals.

L’entusiasme, però, s’havia calmat i havia calgut baixar a poc a poc del país dels somnis al món de les realitats.

Calia, en fi, parlar de les coses positives després d’haver exhaurit l’ideal.

—Mare —deia Albert a Mercedes quan la senyora Danglars baixava per l’escala—, comptem una mica les nostres riqueses, si us plau; necessito saber-ne el total per fer els meus plans.

—Total: res —va respondre Mercedes amb un dolorós somriure.

—No, mare, total tres mil francs, i, primer de tot, amb aquests tres mil francs, tinc la pretensió que portem una vida adorable.

—Criatura! —va sospirar Mercedes.

—Per desgràcia, mare —va dir el jove—, li he fet gastar prou diners per conèixer-ne el preu. Tres mil francs és una suma enorme i hi he construït a sobre un futur miraculós de seguretat eterna.

—¿Hem d’acceptar, però, aquests tres mil francs? —va preguntar Mercedes, posant-se vermella.

—Em sembla que vam acordar-ho així —va dir Albert amb fermesa—, els acceptem, per bé que encara no els tenim, ja que es troben enterrats, com sap, al jardí de la caseta de l’avinguda de Meilhan, a Marsella. Amb dos-cents francs, hi anirem tots dos.

—¿Amb dos-cents francs? —va fer Mercedes—. ¿N’està segur, Albert?

—Oh! Pel que fa a això, m’he informat a les diligències i als vaixells de vapor, i he fet els meus càlculs. Va fins a Chalons en berlina, ja veu que la tracto com a una reina, mare: trenta-cinc francs.

Albert va agafar una ploma i va escriure:

Cupè, 35 francs.

De Chalon a Lió, en vaixell de vapor, 6 francs.

De Lió a Avinyó, també amb vaixell de vapor, 16 francs.

D’Avinyó a Marsella, 7 francs.

Despeses de viatge, 50 francs.

Total, 114 francs.



—Posem cent vint —va afegir Albert amb un somriure—, ja veu que sóc generós, ¿oi, mare?

—¿I tu, pobre fill meu?

—¿Jo? ¿No ha vist que em reservo vuitanta francs? Un jove, mare, no necessita totes les comoditats. D’altra banda, ja sé què és viatjar.

—Amb cadira de posta i criat.

—De totes les maneres, mare.

—Doncs, bé, entesos. Però, ¿i aquests dos-cents francs?

—Aquí els té, i dos-cents més. M’he venut el rellotge per cent francs, i penjolls i altres joies per tres-cents més. Quina alegria! Uns penjolls que valien tres vegades el rellotge. Sempre la mateixa història de les coses supèrflues! Som, per tant, rics, perquè, en lloc de cent catorze francs que vostè necessitava per al viatge, en té dos-cents cinquanta.

—¿No devem, però, alguna cosa aquí?

—Trenta francs, però els pago dels meus cent cinquanta. Això ja està decidit. I com que només en necessito vuitanta per al viatge, ja veu que nedo en l’abundància. Però encara no he acabat: ¿què me’n diu, d’això, mare?

I Albert va treure un bitllet de mil francs d’una petita llibreta amb tanca d’or, relíquia dels seus antics capricis o potser un tendre record d’alguna de les dones misterioses i velades que trucaven a la porteta del seu apartament.

—¿Què és? —va preguntar Mercedes.

—Mil francs, mare.

—Oh, d’això, no hi ha cap dubte. ¿D’on han sortit, però?

—Escolti’m, mare, però no s’emocioni massa.

I Albert va aixecar-se, va fer un petó a cada galta a Mercedes i se la va quedar mirant.

—No es pot fer una idea de com de bella la trobo, mare! —va dir el jove amb un profund amor filial—. Realment, és la dona més bonica i noble de totes les que he conegut!

—Fill estimat! —va dir Mercedes, provant debades de retenir una llàgrima.

—Realment, només li faltava ser desgraciada perquè el meu amor esdevingués adoració.

—No sóc desgraciada perquè tinc el meu fill —va respondre Mercedes—, ni ho seré mentre el tingui.

—Es tracta d’això —va dir Albert—, perquè comença la prova, mare. ¿Sap el que vam acordar?

—¿Vam acordar alguna cosa? —va preguntar Mercedes.

—Sí, que vostè viuria a Marsella i que no me n’aniria a l’Àfrica, on, en lloc del nom que he abandonat, em faré el que he adoptat.

Mercedes va sospirar.

—Doncs, bé, mare, des d’ahir estic allistat als espahís —va dir el jove, abaixant els ulls amb una certa vergonya perquè ignorava tot el que la seva humiliació tenia de sublim—. O més aviat vaig creure que era propietari del meu cos i que me’l podia vendre; d’ençà d’ahir, reemplaço algú. M’he venut, com diuen —va afegir, intentant somriure—, més car que no em pensava, és a dir per dos mil francs.

—És a dir que aquests mil francs… —va dir Mercedes, estremint-se.

—Són la meitat del total, mare; la resta arribarà d’aquí a un any.

Mercedes va mirar al cel amb una expressió impossible de descriure, i dues llàgrimes aturades a les parpelles, van desbordar-se a causa de l’emoció interior i van lliscar-li silenciosament galtes avall.

—El preu de la seva sang! —va murmurar.

—Sí, si em maten —va replicar Morcerf, rient—. Però t’asseguro, mare, que tinc la intenció de defensar cruelment la pell; mai no m’he sentit amb tantes ganes de viure com ara.

—Déu meu, Déu meu! —va exclamar Mercedes.

—D’altra banda, ¿per què vol, doncs, que em matin, mare? ¿Han mort Lamoricière[152], aquest altre Ney del sud? ¿Han mort Changarnier? ¿I Bedeau? ¿Han mort Morrel, al qual coneixem? Pensi en la seva alegria, mare, quan em veurà tornar amb el meu uniforme brodat! Li confesso que estaré magnífic i que he escollit aquest regiment per coqueteria.

Mercedes va sospirar mentre intentava somriure. Aquella santa mare comprenia que no estava bé deixar que el fill portés tot el pes del sacrifici.

—Doncs, bé, ja ho veu, mare —va continuar—, té més de quatre mil francs assegurats; amb això pot viure almenys un parell d’anys.

—¿Ho creus així? —va preguntar Mercedes.

Aquestes paraules se li van escapar, i amb un dolor tan sincer que Albert no va deixar de captar-ne el veritable sentit. Va angoixar-se, va agafar la mà de la mare i la va prémer amb tendresa amb les seves.

—Sí, viurà! —li va dir.

—Viuré! —va exclamar Mercedes—. Però no te n’aniràs, ¿oi, fill?

—Me n’aniré, mare —va respondre Albert amb veu tranquil·la i ferma—. Vostè m’estima massa per permetre que m’estigui, inútil i ociós, al seu costat. D’altra banda, he signat.

—Fes la teva voluntat, fill meu, jo seguiré la de Déu.

—No es tracta de la meva voluntat, mare, sinó d’actuar d’acord amb la raó, amb la necessitat. Som dues criatures desesperades, ¿no? ¿Què és la vida, avui, per a vostè? Res. ¿Què és per a mi? Oh, molt poca cosa sense vostè, mare, cregui’m! Perquè la vida, sense vostè, s’hauria acabat el dia que vaig dubtar del pare i vaig renegar del seu nom! En fi, viuré si em promet tenir esperança; si em deixa ocupar-me de la seva felicitat futura, dobla la meva força. Un cop a Algèria, vaig a veure el governador, un cor lleial i, sobretot, essencialment un soldat; li conto la meva lúgubre història; li prego que, de tant en tant, giri els ulls cap a la banda on jo seré, i, si manté la paraula, si mira com actuo, abans de sis mesos sóc oficial o mort. Si em fan oficial, la seva sort queda assegurada, mare, perquè tindré diners per a vostè i per a mi, a més d’un nou nom del qual tots dos ens en sentirem orgullosos, perquè serà el de debò. Si em maten… doncs, bé, si em maten, vostè, mare, si vol, morirà, i aleshores les nostres desgràcies s’acabaran en el seu mateix excés.

—Està bé —va respondre Mercedes amb la seva mirada noble i eloqüent—, tens raó, fill meu. Demostrem a certa gent que ens observa i espera els nostres actes per jutjar-nos, que som almenys dignes de compassió.

—Res, però, d’idees funestes, mare estimada! —va exclamar el jove—. Li juro que som molt feliços o que, almenys, podem ser-ho. Vostè és una dona amb un gran esperit i resignada; jo espero haver-me convertit en una persona de gustos senzills i sense passions. Jo, un cop a l’exèrcit, seré ric; vostè, un cop a la casa del senyor Dantès, estarà tranquil·la. Intentem-ho, si us plau, mare, intentem-ho!

—Sí, fill, intentem-ho, perquè has de viure i has de ser feliç —va respondre Mercedes.

—Així, mare, ja hem fet el nostre repartiment —va dir el jove, afectant una gran desimboltura—. Ens en podem anar avui mateix. Per tant, com hem quedat, vaig a reservar-li el lloc.

—¿I el teu, fill?

—Jo he de quedar-me dos o tres dies més, mare; això és un començament de separació i cal acostumar-nos-hi. Necessito algunes recomanacions i certes informacions sobre Àfrica. Em reuniré amb vostè a Marsella.

—Doncs, bé, anem-nos-en! —va exclamar Mercedes mentre es cobria amb l’únic xal que s’havia emportat de casa i que, casualment, era de caixmir negre i molt car—. Anem!

Albert va recollir ràpidament els papers, va fer sonar la campaneta per pagar els trenta francs que devia al propietari de la casa, i, oferint el braç a la mare, va començar a baixar les escales.

Algú anava davant seu. Aquesta persona, en sentir el fregament d’un vestit de seda als esglaons, va girar-se.

—Debray! —va murmurar Albert.

—Vostè, Morcerf! —va respondre el secretari del ministre, aturant-se a l’esglaó on es trobava.

La curiositat va superar el desig de Debray de passar desapercebut; d’altra banda, l’havien reconegut.

Semblava excitant, en efecte, retrobar en aquella casa ignorada el jove la desgraciada aventura del qual havia fet tant soroll a París.

—Morcerf! —va repetir Debray.

Després, veient en la penombra la silueta encara jove i el vel negre de la senyora de Morcerf, va afegir, amb un somriure:

—Oh, perdó! El deixo, Albert.

Aquest va comprendre el pensament de Debray.

—La meva mare —va dir, girant-se cap a Mercedes—. Aquest és el senyor Debray, secretari del ministre de l’Interior, un antic amic meu.

—¿Com, antic? —va balbucejar Debray—. ¿Què vol dir?

—Això, senyor Debray —va respondre Albert—, perquè ara ja no tinc amics i no he de tenir-ne més. Li agraeixo molt que m’hagi volgut reconèixer.

Debray va pujar dos esglaons i va fer una enèrgica encaixada amb el seu interlocutor.

—Cregui, benvolgut Albert —va dir amb tota l’emoció que era susceptible d’experimentar—, cregui que m’ha afectat profundament la desgràcia que pateix i em poso a la seva disposició per a tot el que necessiti.

—Gràcies, senyor —va dir Albert, somrient—, però, enmig de la desgràcia, som prou rics per no haver de recórrer a ningú. Abandonem París, i, un cop pagat el viatge, encara ens queden cinc mil francs.

Debray, que en duia un milió a la cartera, va posar-se vermell, i, malgrat l’escassa poesia del seu esperit exacte, no va poder-se estar de pensar que, feia una estona, a la mateixa casa, hi havia dues dones, una de les quals, justament deshonrada, en sortia, considerant-se pobra, amb un milió cinc-cents mil francs sota l’abric, i l’altra, injustament ferida, però sublim en la desgràcia, se sentia rica amb quatre monedes.

La comparació va destarotar-li les fórmules de cortesia, la filosofia de l’exemple va esclafar-lo, va balbucejar algunes paraules de compliment i va baixar de pressa.

Aquell dia, els funcionaris del ministeri, els subordinats, van haver de suportar el seu mal humor.

Al vespre, però, va comprar-se una casa preciosa al bulevard de la Madeleine, que li donaria cinquanta mil lliures de renda.

L’endemà, a l’hora que Debray signava l’acta de compra, és a dir cap a les cinc de la tarda, la senyora de Morcerf, després d’abraçar amb tendresa el seu fill, va pujar a la berlina de la diligència, la porta de la qual va tancar-se darrere seu.

Al pati de les missatgeries Lafitte, hi havia un home amagat darrere una de les finestres cintrades de l’entresòl situades a sobre de cada oficina. Va veure com Mercedes pujava al carruatge, va presenciar la sortida de la diligència i també com Albert s’allunyava.

Aleshores va passar-se la mà pel front i, carregat de dubtes, es va dir:

—Ai! ¿Com tornaré a aquests dos innocents la felicitat que els he pres? Déu m’ajudarà!





CVIII


La Fossa dels Lleons

Una de les seccions de la presó de la Force, en la qual tanquen els detinguts més compromesos i perillosos, és el pati de Saint-Bernard.

Els presos, amb el seu expressiu vocabulari, l’anomenen la Fossa dels Lleons, probablement perquè els captius tenen unes dents que mosseguen sovint els barrots i, a vegades, els guardians.

És una presó dintre de la presó, amb parets el doble de gruixudes que les altres. Cada dia, un escarceller examina amb cura les reixes massisses, i, per l’estatura hercúlia i la mirada incisiva i freda d’aquests guardians, s’endevina que els han escollit per regnar sobre els presos pel terror i per la intel·ligència.

El pati de la secció es troba tancat per unes parets enormes per les quals el sol llisca obliquament quan es decideix a penetrar en aquest abisme de lletjors morals i físiques. Per allí, des de l’hora que es lleven, vaguen capficats, esmaperduts, pàl·lids, com ombres, els homes que la justícia hi manté doblegats mentre esmola la ganiveta.

Els veus com es collen i s’ajupen al llarg de la paret que absorbeix i reté més calor. S’hi queden parlant de dos en dos, sovint aïllats, amb els ulls sempre clavats a la porta, que s’obre per cridar un dels habitants del lúgubre indret o per vomitar a l’abisme una nova escòria expulsada del gresol de la societat.

El pati de Saint-Bernard té el seu locutori particular: un rectangle dividit en dues parts per dues reixes paral·leles plantades a tres peus l’una de l’altra, de manera que el visitant no pugui estrènyer la mà del presoner o passar-li res. És fosc, humit, absolutament horrible, sobretot quan penses en les espantoses confidències que han lliscat a través de les reixes i han rovellat el ferro dels barrots.

Tanmateix el lloc, tot i que resulta espantós, és el paradís on es retroben amb una companyia esperada, assaborida, uns homes amb els dies comptats: és rar que algú surti de la Fossa dels Lleons si no és per anar a la barrera Saint-Jacques[153], a un penal o a una masmorra!

Pel pati que acabem de descriure, i que regalimava una freda humitat, es passejava amb les mans a les butxaques un jove, observat amb molta curiositat pels altres ocupants de la Fossa.

Hauria passat per un home elegant gràcies al tall de la seva roba si aquesta no hagués estat feta un parrac. Tanmateix no era una roba gastada: la tela, fina i sedosa en els indrets intactes, recobrava fàcilment el llustre sota la mà acariciadora del presoner, que provava de fer-ne un vestit nou.

Posava la mateixa cura a l’hora de cordar-se una camisa de batista, que havia canviat considerablement de color d’ençà de l’ingrés del propietari a la presó, i a passar-se per les botes de xarol la punta d’un mocador brodat amb unes inicials i una corona heràldica.

Alguns pensionistes de la Fossa dels Lleons observaven amb un interès evident el compte que el presoner posava a empolainar-se.

—Guaita —va dir un dels lladres—, el príncep s’engalona.

—És un noi ben plantat —va dir un altre—, només que tingués pomada i una pinta, eclipsaria els senyors elegants.

—La roba devia ser nova de trinca i les botes li rellueixen d’allò més. Resulta afalagador per a nosaltres tenir confrares com cal. I els bandits dels gendarmes són ben vils. Envejosos! Haver esquinçat una roba com aquesta!

—Sembla que es famós… —va dir un altre—, ha fet de tot… coses de categoria… Tan jove i trobar-se ja aquí! Oh, és esplèndid!

I l’objecte d’aquesta fastigosa admiració semblava assaborir els elogis, o el que s’imaginava que ho eren, perquè no sentia les paraules.

Un cop va acabar d’empolainar-se, va acostar-se a la taquilla de la cantina, on es recolzava un guardià.

—Au, senyor —la va dir—, deixi’m vint francs, els hi tornaré aviat; amb mi, no corre cap risc. Només cal que pensi que tinc parents amb més milions que vostè monedes… A veure, vint francs, si us plau, perquè pugui llogar una cel·la de pagament i comprar-me una bata. Ho passo molt malament sempre vestit de carrer i amb botes. Quina roba, senyor, per a un príncep Cavalcanti!

El guardià va girar-se d’esquena i va arronsar les espatlles. Ni solament va riure en sentir unes paraules que haurien provocat la hilaritat de tothom. L’home, però, ja sabia el pa que s’hi donava, o més aviat estava cansat de sentir sempre la mateixa cançó.

—Oh, és un home sense entranyes! —va dir Andrea—. Faré que perdi la feina.

Això va fer que el guardià es girés i esclafís sorollosament de riure.

Aleshores els altres presoners van acostar-se i van fer rotlle.

—Li dic que, amb aquesta miserable suma —va continuar Andrea—, podria aconseguir roba i una habitació per rebre de manera decent la visita il·lustre que espero d’un dia a l’altre.

—Té raó, té raó! —van exclamar els presoners—. I tant! Es veu que és un home com cal.

—Bé, doncs, deixeu-li els vint francs —va dir el guardià, recolzant-se sobre la seva altra espatlla colossal—. ¿No li deveu això, a un company?

—Jo no sóc el company d’aquesta gent —va dir orgullosament el jove—. No m’insulti, no té dret a fer-ho.

Els lladres van mirar-se mentre murmuraven sordament, i una tempesta, causada més per la provocació del guardià que no pas per les paraules d’Andrea, va començar a retrunyir sobre el presoner aristòcrata.

El guardià, amb la seguretat de poder fer el quos ego[154] quan les aigües fossin massa tumultuoses, deixava que s’agitessin a poc a poc per fer una mala passada al sol·licitant inoportú i distreure’s una mica durant la llarga jornada de guàrdia.

Els lladres ja s’acostaven a Andrea. Uns es deien:

—La sabata, la sabata!

La cruel operació consisteix a clavar cops, no pas de sabata sinó de calcer ferrat, al col·lega d’aquests senyors caigut en desgràcia.

Altres proposaven l’agulla, una altra mena de distracció que consisteix a omplir de sorra, pedres i monedes —quan en tenen— un mocador torçat amb el qual els botxins fuetegen les espatlles i el cap de la víctima.

—Fuetegem el senyor elegant —van exclamar alguns—, aquest senyor tan honrat!

Andrea, però, va girar-se cap a ells, va fer-los l’ullet, va inflar-se una galta amb la llengua i va emetre el petament de llavis que equival a mil signes d’intel·ligència entre els delinqüents reduïts a callar.

Era un signe maçònic que li havia ensenyat Caderousse.

Els presoners van reconèixer un dels seus.

Van deixar caure immediatament els mocadors, la sabata ferrada va tornar al peu del principal botxí. Diverses veus van proclamar que el senyor tenia raó, que podia ser honest a la seva manera i que els presoners volien donar exemple de llibertat de consciència.

L’avalot es va calmar. Allò va deixar tan estupefacte el guardià que va agafar Andrea i es va posar a escorcollar-lo, atribuint a alguna manifestació més significativa que la fascinació el canvi sobtat dels habitants de la Fossa dels Lleons.

Andrea va deixar-lo fer, no sense protestar.

De sobte, una veu va ressonar.

—Benedetto! —va cridar un inspector.

El guàrdia va deixar la presa.

—Em criden! —va dir Andrea.

—Al locutori! —va exclamar la veu.

—Ja ho veu, tinc visita. Ah, senyor meu, ara comprovarà que un Cavalcanti no pot ser tractat com una persona ordinària!

I Andrea, esmunyint-se pel pati com una ombra negra, va sortir per la portella entreoberta, deixant admirats els companys i el mateix guardià.

En efecte, el cridaven al locutori, cosa que, per començar, meravellava Andrea, perquè l’astut jove, d’ençà que havia ingressat a la Force, en lloc d’aprofitar com els presos ordinaris el dret d’escriure per fer-se reclamar, havia guardat un estoic silenci.

«Sens dubte —es deia—, em protegeix algun poderós, tot m’ho demostra: la sobtada fortuna, la facilitat amb la qual he salvat tots els obstacles, una família improvisada, un nom il·lustre que s’ha convertit en el meu, l’or a palades, les més magnífiques aliances promeses a la meva ambició… Un desgraciat descuit de la sort o una absència del meu protector m’han perdut, sí, però no pas del tot, no pas per sempre! La llum s’ha retirat un moment, però ha d’il·luminar-me de nou quan em creuré a punt de caure a l’abisme. ¿Per què he d’arriscar-me a fer una gestió imprudent? Potser em jugaria el meu protector! Ell té dues maneres de treure’m d’aquest mal pas: una evasió misteriosa comprada a preu d’or o la pressió sobre els jutges per obtenir una absolució. Abans de parlar o actuar, comprovem que no m’han abandonat del tot, i aleshores…».

Andrea havia rumiat un pla que podem considerar hàbil: el miserable era intrèpid a l’hora d’atacar i dur a la de defensar-se.

Havia suportat la misèria de la presó comuna, les privacions de tota mena. Tanmateix, a poc a poc, la naturalesa o més aviat el costum s’havien imposat. Anar nu, brut i passar fam el feien patir; el temps se li feia llarg.

En aquell moment de fàstic, la veu de l’inspector va convocar-lo al locutori.

El cor va fer-li un salt d’alegria. Era massa aviat perquè es tractés de la visita del jutge d’instrucció, i massa tard perquè el cridessin el director de la presó o el metge: era, doncs, la visita esperada.

Darrere la reixa del locutori on van fer-lo entrar Andrea va veure, amb els ulls dilatats per una curiositat àvida, la cara sorruda i intel·ligent del senyor Bertuccio, que també mirava amb una sorpresa dolorosa les reixes, les portes tancades amb forrellat i l’ombra que s’agitava darrere els barrots entrecreuats.

—Ah! —va exclamar Andrea, trasbalsat.

—Bon dia, Benedetto —digué Bertuccio amb la seva veu profunda i sonora.

—Vostè, vostè! —va exclamar el jove, mirant amb espant al seu voltant.

—¿Ja no em coneixes —va dir Bertuccio—, desgraciada criatura?

—Silenci, silenci, li dic! —va fer Andrea, que sabia que aquelles parets tenien l’oïda fina—. Déu meu, Déu, no parli tan fort!

—¿Voldria parlar amb mi en privat, no?

—Oh, sí!

—Molt bé.

Bertuccio va ficar-se la mà a la butxaca i va fer un senyal a un guardià que hi havia darrere el vidre de la finestreta.

—Llegeixi! —li digué.

—¿Què és això? —va preguntar Andrea.

—L’ordre de portar-te a una habitació, instal·lar-t’hi i permetre’m parlar amb tu.

—Oh! —va fer Andrea, saltant d’alegria.

De seguida, replegant-se en si mateix, es va dir:

«Un altre cop el meu protector desconegut! No m’obliden! Busquen el secret, atès que volen parlar en una cambra aïllada. Ja els tinc… Bertuccio m’ha estat enviat pel protector!».

El guardià va parlar un moment amb un superior, després va obrir les dues portes reixades i va conduir Andrea, que no cabia a la pell, a una habitació del primer pis amb vista al pati.

La cambra estava emblanquinada, com es habitual a les presons. Tenia un aspecte alegre, que va semblar enlluernador al presoner: una estufa, un llit, una cadira i una taula en constituïen el sumptuós mobiliari.

Bertuccio va seure a la cadira, Andrea va estirar-se al llit, el guardià va retirar-se.

—A veure —va fer l’administrador—, ¿què m’has de dir?

—¿I vostè?

—Parla tu el primer…

—Oh, no! Si ha vingut a veure’m, és perquè té moltes coses a dir-me.

—Bé, d’acord! Has continuat amb les teves malifetes: has robat, has assassinat.

—Si per dir-me això em fa passar a una habitació privada, no valia la pena que es molestés. Tot això, ja ho sé. Hi ha altres coses, però, que ignoro. Parlem d’aquestes, si li ve de gust. ¿Qui l’ha enviat?

—Oh, oh, va molt de pressa, senyor Benedetto!

—¿Oi que sí? I vaig al gra. Sobretot estalviem-nos paraules inútils. ¿Qui l’envia?

—Ningú.

—¿Com ha sabut que era a la presó?

—Fa molt de temps, et vaig reconèixer en un dandi insolent muntat graciosament en un cavall als Champs-Élysées.

—Els Champs-Élysées! Ah, ah! Als Champs-Élysées…, ens ho passàvem bé. Escolti, parlem una mica del meu pare, ¿no li sembla?

—¿Què sóc, jo, doncs?

—Vostè, senyor meu, és el meu pare adoptiu… Suposo que no va ser vostè qui va dipositar un centenar milers de francs a nom meu i que he devorat en quatre o cinc mesos; ni qui va falsificar-me un pare italià i gentilhome; ni qui va introduir-me en societat i va invitar-me a un cert sopar, que recordo com si fos ara, a Auteuil, en la millor companyia de París, amb un cert procurador del rei, de qui vaig equivocar-me en no cultivar l’amistat, que em seria molt útil en aquest moment; en fi, no va ser vostè qui m’avalava per un o dos milions quan es va descobrir el pastís i va destapar-se la caixa dels trons… Au, benvolgut cors, parli…

—¿Què vols que et digui?

—Jo t’ajudaré. Parlaves fa un moment dels Champs-Élysées, digne pare adoptiu.

—¿I bé?

—Doncs que, als Champs-Élysées, hi viu un senyor ric, molt ric.

—¿A la casa del qual vas robar i assassinar, oi?

—Crec que sí.

—¿El senyor comte de Montecristo?

—Com diu el senyor Racine, és vostè qui l’ha anomenat… Doncs, bé ¿he de llançar-me-li als braços, prémer-lo contra el meu cor, exclamant «Pare meu, pare meu!», com diu el senyor Pixérécourt[155]?

—No fem broma —va respondre greument Bertuccio—, i que aquest nom no sigui pronunciat aquí com vostè s’atreveix a fer.

—Bah! —va fer Andrea, una mica atordit per la solemnitat de l’actitud de Bertuccio—. ¿Per què no?

—Perquè qui porta aquest nom ha estat massa afavorit pel cel per ser el pare d’un miserable com vostè.

—Oh, grans paraules…!

—I grans efectes, si no va amb compte!

—Amenaces!… No em fan por… Jo diré…

—¿Creu que tracta amb pigmeus de la seva espècie? —digué Bertuccio en un to tan calmós i amb una mirada tan ferma que, a Andrea, se li van remoure les entranyes—. ¿Creu que tracta amb els seus habituals delinqüents del penal o amb les seves ingènues víctimes de la bona societat?… Es troba agafat per una mà terrible, Benedetto; aquesta mà vol obrir-se per a vostè: aprofiti-ho. No jugui pas amb el llamp que ella deixa per un instant, però que pot tornar a empunyar si vostè gosa alterar-ne el lliure moviment.

—El meu pare!… Vull saber qui és el meu pare!… —va exclamar el tossut—. Moriré, si cal, per saber-ho, però ho sabré. ¿Què se me’n dóna, a mi, d’un escàndol? M’afavoreix… em dóna reputació… publicitat, com diu Beauchamp, el periodista… Vosaltres, la gent de l’alta societat, sempre hi teniu alguna cosa a perdre en un escàndol, a desgrat dels vostres milions i dels vostres escuts heràldics… Aleshores, ¿qui és el meu pare?

—He vingut a dir-t’ho…!

—Ah! —va exclamar Benedetto mentre els ulls li espurnejaven d’alegria.

Aleshores la porta es va obrir i el vigilant va dir a Bertuccio:

—Perdoni, senyor, però el jutge d’instrucció espera el presoner.

—És l’última sessió del meu interrogatori —va dir Andrea al digne administrador—. Al diable, l’importú!

—Tornaré demà —va respondre Bertuccio.

—Bé! —va fer Andrea—. Senyors gendarmes, em tenen a la seva completa disposició… Ah, estimat senyor, deixi una dotzena d’escuts a l’escrivà perquè em donin el que necessito.

—Ho faré —va respondre Benedetto.

Andrea va allargar-li la mà, però Bertuccio no es va treure la seva de la butxaca i va limitar-se a fer sonar unes monedes de plata.

—És el que jo volia dir —va dir Andrea, amb un somriure que va quedar-se en una ganyota, subjugat per l’estranya tranquil·litat de Bertuccio.

«¿M’hauré equivocat? —va preguntar-se mentre pujava al vehicle oblong i enreixat, anomenat panier a salade[156]—. Ja ho veurem!».

I, girant-se cap a Bertuccio, va afegir en veu alta:

—Així, fins demà!

—Fins demà! —va respondre l’administrador.





CIX


El jutge

Recordarem que mossèn Busoni s’havia quedat sol amb Noirtier a la cambra mortuòria i que el vell i el sacerdot s’havien constituït en guardians del cos de la jove.

Potser les exhortacions cristianes del mossèn, potser la seva tendra caritat o potser les seves paraules persuasives havien retornat el valor al vell, perquè, d’ençà que havia pogut parlar amb el sacerdot, en lloc de la desesperació que s’havia apoderat d’ell a la primeria, Noirtier donava mostres d’una gran resignació, d’una calma d’allò més sorprenent per als qui recordaven el seu profund afecte per Valentine.

El senyor de Villefort no havia tornat a veure el vell d’ençà del matí de la mort de la noia. Havien renovat el personal de la casa: un nou ajudant de cambra per a ell, un altre per a Noirtier, dues serventes per a la senyora de Villefort; tots, incloent-hi el porter i el cotxer, oferien noves cares que s’havien interposat, per dir-ho així, entre els diferents amos de la casa maleïda i havien interceptat les relacions ja força fredes que existien entre ells. D’altra banda, les sessions de l’audiència s’obrien al cap de dos o tres dies, i Villefort, tancat al despatx, prosseguia amb una activitat febril el procediment encetat contra l’assassí de Caderousse. Aquell cas, com tots els altres en què es trobava barrejat el comte de Montecristo, havia fet molt de soroll a la bona societat parisenca. Les proves no eren convincents ja que es basaven en algunes paraules escrites per un forçat moribund, antic company de penal de la persona a qui acusava i que, per tant, podia actuar mogut per odi o per venjança, però la consciència del magistrat ja havia pres partit: el procurador del rei havia acabat per adquirir la terrible convicció que Benedetto era culpable, i Villefort havia d’extreure d’aquella victòria difícil una satisfacció per al seu amor propi, l’única mena de victòria que li despertava una mica les fibres del cor glaçat.

El procés, doncs, s’instruïa gràcies al treball incessant de Villefort, que volia obrir amb aquell cas les pròximes sessions de l’audiència. Per tant, s’havia vist obligat a amagar-se més que mai per evitar de respondre a la quantitat prodigiosa de peticions que li adreçaven per obtenir passis per als judicis.

A més, havia transcorregut tan poc temps d’ençà que havien dipositat la pobra Valentine a la tomba, el dolor de la família era encara tan recent que no sorprenia ningú veure el pare tan absort en el seu deure, és a dir en l’única distracció que podia trobar enmig de la pena.

Villefort havia vist Noirtier només una vegada, l’endemà del dia que Benedetto va rebre la segona visita de Bertuccio, durant la qual aquest devia haver-li revelat el nom del pare. Era diumenge, i en un moment que el magistrat, rebentat de cansament, havia baixat al jardí i, pensarós, corbat sota el pes d’un pensament implacable, igual que Tarquini trencava amb el fuet els cascalls més alts, ell abatia amb el bastó les llargues i moribundes tiges de les malves dobles, dreçades al llarg de les avingudes com espectres d’aquelles flors tan brillants durant l’estació que acabava d’esvanir-se.

Ja havia arribat més d’una vegada al final del jardí, és a dir al famós reixat que donava al clos abandonat, i en tornava pel mateix caminal, prosseguint el passeig al mateix pas i amb la mateixa actitud, quan va fixar-se d’esma en la casa: hi sentia jugar sorollosament el fill, que havia tornat del col·legi per passar el diumenge i el dilluns al costat de la mare.

En fer-ho, va veure el senyor Noirtier en una de les finestres obertes. L’ancià s’hi havia fet portar amb la cadira de rodes per gaudir dels últims raigs d’un sol encara càlid, saludat per les flors moribundes de les meravelles i les fulles vermelloses de la vinya verge que cobria la balconada.

Els ulls del vell fitaven un punt que Villefort no veia prou bé. La mirada de Noirtier delatava tant odi, era tan salvatge i expressava una impaciència tan ardent, que el procurador del rei, hàbil a l’hora de captar els gestos d’una cara que coneixia tan bé, va desviar-se del seu camí per veure sobre qui queia la feixuga mirada.

Aleshores, sota un bosquet de til·lers amb les branques ja gairebé desguarnides, va veure la senyora de Villefort, que, asseguda, amb un llibre a la mà, interrompia ara i adés la lectura per somriure al fill o tornar-li la pilota que el noi llançava obstinadament del saló al jardí.

Villefort va empal·lidir perquè comprenia el desig del vell.

Noirtier continuava observant la dona, però, de sobte, la seva mirada va passar d’ella al marit, i el mateix Villefort va haver de suportar l’atac d’aquells ulls llampegants, que, en canviar d’objecte, també havien canviat de llenguatge sense perdre res de la seva expressió amenaçadora.

La senyora de Villefort, aliena a aquestes passions, el foc creuat de les quals li passava per sobre del cap, retenia llavors la pilota del fill, fent-li un senyal perquè anés a buscar-la a canvi d’un petó. Édouard, però, va fer-se pregar força estona, la carícia maternal no devia semblar-li una recompensa suficient per la molèstia que s’havia de prendre. Finalment va decidir-se, va saltar de la finestra al mig d’un massís d’heliotropis i octubreres, i, amb el front xop de suor, va dirigir-se a la mare. La senyora de Villefort va eixugar-li el front, va posar els llavis sobre aquell ivori humit i va tornar a enviar la criatura a casa, amb la pilota en una mà i un grapat de bombons a l’altra.

Villefort, arrossegat per una atracció invisible, com l’ocell atret per la serp, va acostar-se a la casa. A mesura que ho feia, la mirada de Noirtier el seguia, i el foc de les ninetes semblava arribar a un grau tan alt d’incandescència que el procurador del rei se sentia devorat fins al fons del cor. En efecte, el magistrat llegia un retret sagnant en aquella mirada, alhora que una amenaça terrible. Llavors els ulls de Noirtier van mirar al cel com si recordés al fill un jurament oblidat.

—Està bé, senyor! —va replicar Villefort des del pati—. Està bé! Prengui paciència un dia més; el que és dit ja és dit.

Va semblar que aquestes paraules calmaven Noirtier, i va mirar amb indiferència a una altra banda.

Villefort va descordar-se violentament el redingot, que l’ofegava, va passar-se una mà lívida pel front i va entrar al seu despatx.

La nit, freda, va transcórrer en calma. Tothom va ficar-se al llit i va dormir com de costum. També com de costum, Villefort no va gitar-se a la mateixa hora que els altres i va treballar fins a les cinc de la matinada revisant els interrogatoris fets el dia abans pels magistrats instructors, compulsant les declaracions dels testimonis, i corregint l’acta d’acusació, una de les més enèrgiques i més hàbilment concebudes que havia fet mai.

L’endemà, dilluns, havia de tenir lloc la primera sessió de l’audiència. Villefort va veure trencar el dia, esmorteït i sinistre: una claror blavenca va fer relluir sobre el paper les línies traçades amb tinta roja. El magistrat s’havia adormit un instant mentre l’espelma amollava els últims sospirs; el petarrelleig va despertar-lo, va adonar-se que tenia els dits mullats i vermells, com si els hagués sucat en sang.

Va obrir la finestra: una ampla franja ataronjada travessava el cel a la llunyania i tallava pel mig els esvelts pollancres que es perfilaven en negre contra l’horitzó. Al camp d’alfals, enllà del reixat dels castanyers, s’enlairava una alosa deixant sentir el seu clar cant matinal.

L’aire humit de l’alba va inundar el cervell de Villefort i va refrescar-li la memòria.

—Serà avui —va dir amb esforç—; l’home que empunya l’espasa de la justícia ha de colpejar tots els culpables, on sigui que es trobin.

A desgrat seu, va buscar amb la mirada la finestra on havia vist Noirtier el dia abans.

N’havien passat les cortines.

Tanmateix, tenia tan present la imatge del pare que va adreçar-se a la finestra tancada com si fos oberta i encara hi veiés el vell amenaçador.

—Sí —va murmurar—, sí, estigues tranquil!

Va deixar caure de nou el cap sobre el pit, va anar amunt i avall pel despatx una estona i, finalment, va estirar-se vestit sobre un canapè, menys per dormir que per desentumir els membres encarcarats per la fatiga i el fred, que penetra fins al moll de l’os.

A poc a poc, tothom va despertar-se: des del despatx, Villefort va sentir el seguit de sorolls que constitueixen, per dir-ho així, la vida de la casa: el moviment de les portes, la dringadissa de la campaneta de la senyora de Villefort demanant la cambrera, els primers crits del nen, que es llevava alegre, com es habitual a la seva edat.

Villefort també va fer sonar la campaneta. El nou ajudant de cambra va entrar amb els diaris.

Al mateix temps que la premsa, va portar-li una tassa de xocolata.

—¿Què es això? —va preguntar Villefort.

—Una tassa de xocolata.

—No l’he demanat. ¿Qui es preocupa per mi, doncs?

—La senyora. M’ha dit que el senyor parlaria molt, sens dubte, en aquest cas d’assassinat i que li calia agafar forces.

I el criat va deixar la tassa de porcellana a la taula que hi havia a la vora del canapè, tan carregada de papers com les altres.

El servent va sortir.

Villefort va mirar la tassa una estona amb les celles arrufades, després va agafar-la de sobte amb un moviment nerviós i va empassar-se d’una glopada la beguda que contenia. Hauríeu dit que esperava que el beuratge fos mortal i que cridava la mort per deslliurar-lo d’un deure que li exigia una cosa molt més difícil que morir. Després va aixecar-se i es va passejar pel despatx amb una mena de somriure que hauria semblat terrible a qualsevol que l’hagués vist. La xocolata era inofensiva, el procurador del rei no va notar res.

A l’hora de dinar, el senyor de Villefort no va presentar-se al menjador.

El criat va tornar al despatx.

—La senyora avisa el senyor que acaben de tocar les onze i que l’audiència comença a les dotze.

—Molt bé —va respondre Villefort—, ¿i què més?

—La senyora ja s’ha vestit per sortir, està a punt i pregunta si ha d’acompanyar el senyor.

—¿On?

—Al Palau de Justícia.

—¿Per fer-hi què?

—La senyora diu que desitja d’allò més assistir a la sessió.

—Ah! —va exclamar Villefort en un to gairebé esgarrifós—. ¿Ho desitja?

El criat va recular una passa.

—Si el senyor vol sortir sol, ho diré a la senyora.

Villefort va quedar-se mut un instant, enfonsant-se les ungles a les galtes pàl·lides, sobre les quals destacava la barba, d’un negre de banús.

—Digui a la senyora que vull parlar amb ella —va respondre finalment—, i que li prego que m’esperi a la seva habitació.

—Sí, senyor.

—Després torni per afaitar-me i vestir-me.

—De seguida.

L’ajudant de cambra va desaparèixer, en efecte, per tornar a l’instant. Va afaitar Villefort i va vestir-lo solemnement de negre.

En acabar, li digué:

—La senyora ha dit que esperava el senyor tan aviat com el senyor acabés de vestir-se.

—Ja hi vaig.

I Villefort, amb els expedients sota el braç i el barret a la mà, va dirigir-se a les habitacions de la dona.

Va aturar-se un moment a la porta, va eixugar-se amb el mocador la suor que li xopava el front lívid.

Després va empènyer la porta.

La senyora de Villefort es trobava asseguda en una otomana, fullejant amb impaciència diaris i fullets que el petit Édouard es divertia destrossant abans fins i tot que la mare tingués temps d’acabar-ne la lectura.

Anava vestida per sortir, el barret l’esperava sobre una butaca, s’havia posat els guants.

—Ah, ja és aquí, senyor —va dir amb la seva veu natural i tranquil·la—. Déu meu, està bastant pàl·lid! ¿Ha treballat un altre cop tota la nit? ¿Per què no ha vingut a seure a taula amb nosaltres? Bé, ¿em portarà vostè o he d’anar amb Édouard?

Com podem veure, la senyora de Villefort havia multiplicat les preguntes per obtenir una resposta, però el senyor de Villefort s’havia mantingut fred i mut com una estàtua.

—Édouard —digué el magistrat, llançant a la criatura una mirada imperiosa—, vagi a jugar al saló, amic meu. He de parlar amb la seva mare.

En veure aquell capteniment fred, el to decidit, els preliminars estranys, la senyora de Villefort va estremir-se.

Édouard havia aixecat el cap, havia mirat la mare; veient que ella no confirmava l’ordre del senyor de Villefort, havia continuat tallant el cap als seus soldats de plom.

—Édouard! —va cridar el senyor de Villefort amb tanta duresa que la criatura va fer un salt a la catifa—. ¿Em sent? Vagi-se’n!

El nen, poc acostumat a aquell tracte, va aixecar-se i va empal·lidir. Hauria resultat difícil dir si de còlera o de por.

El pare se li va acostar, va agafar-lo pel braç i va fer-li un petó al front.

—Vés, fill meu —li digué—, vés!

Édouard va sortir.

El senyor de Villefort va anar fins a la porta i va tancar-la amb forrellat.

—Oh, Déu meu! —va fer la jove senyora, adreçant una mirada penetrant al marit i esbossant un somriure que la impassibilitat de Villefort va glaçar-li als llavis—. ¿Què passa?

—Senyora, ¿on té el verí que fa servir habitualment? —va dir clarament i sense cap preàmbul el magistrat, situat entre la dona i la porta.

La senyora de Villefort va experimentar el que deu sentir l’alosa quan veu que el milà descriu a sobre d’ella els seus cercles assassins.

Un so ronc, trencat, que no era ni un xiscle ni tampoc un sospir, va sortir del pit de la senyora de Villefort, que va empal·lidir fins a posar-se lívida.

—Senyor —va dir—, jo… jo no l’entenc.

S’havia posat dreta en el paroxisme de terror, però una segona sacsejada, sens dubte més forta que la primera, va fer-la caure sobre els coixins del sofà.

—Li preguntava —va continuar Villefort amb la veu perfectament tranquil·la— en quin indret amaga el verí amb l’ajuda del qual ha mort el meu sogre, el senyor de Saint-Méran, la meva sogra, Barrois i la meva filla Valentine.

—Ah, senyor! —va exclamar la senyora de Villefort, ajuntant les mans—. ¿Què diu?

—No li correspon fer preguntes sinó respondre.

—¿Al marit o al jutge?

—Al jutge, senyora, al jutge!

La pal·lidesa de la dona, l’angoixa de la seva mirada i la tremolor de tot el seu cos, constituïen un espectacle espantós.

—Ah, senyor! —va murmurar—. Ah, senyor!

I això va ser tot.

—No em respon, senyora! —va exclamar el terrible interrogador, i va afegir, amb un somriure més esgarrifós que la seva còlera—: És veritat, doncs, que no ho nega!

Ella va fer un moviment.

—Tampoc no podria negar-ho —va afegir Villefort, allargant la mà cap a la dona com si volgués agafar-la en nom de la justícia—. Ha dut a terme els diversos crims amb una habilitat impúdica, que només podia enganyar, però, les persones disposades a no veure les coses per causa de l’afecte envers vostè. D’ençà de la mort de la senyora de Saint-Méran, vaig saber que hi havia un emmetzinador a casa meva. El senyor d’Avrigny m’havia previngui. Després de la mort de Barrois, que Déu em perdoni!, les meves sospites, aquestes sospites que, fins i tot on no hi ha cap crim, sempre es troben a l’aguait, van recaure en una persona, en un àngel! Tanmateix, arran de la mort de Valentine, ja no he tingut ni un dubte. I no solament jo sinó també altra gent. Per tant, senyora, el seu crim, conegut ara per dues persones, sospitat per unes quantes més, esdevindrà públic. I, com li deia fa un moment, ja no és un marit qui parla sinó un jutge!

La jove senyora va amagar-se la cara amb les mans.

—Oh, senyor, li ho suplico —va balbucejar—, no cregui en les aparences!

—¿És covarda? —va exclamar Villefort amb menyspreu—. Sí, és cert, sempre havia observat que els emmetzinadors eren covards. ¿És covarda i ha tingut l’espantós valor de veure expirar davant seu dos vells i una joveneta assassinats per vostè?

—Senyor, senyor!

—¿És covarda —va continuar Villefort cada vegada més exaltat—, vostè, que ha comptat un per un els minuts de quatre agonies? ¿Vostè, que ha combinat els seus plans infernals i ha preparat els seus beuratges infames amb una habilitat i una precisió tan miraculoses? ¿Vostè, que ho ha planejat tot tan bé, hauria oblidat només una cosa: on podia conduir-la la revelació dels seus crims? Oh, és impossible! Ha guardat un verí més dolç, més subtil i més mortífer que els altres per escapar al càstig que es mereix… Ho ha fet, almenys això espero.

La senyora de Villefort, retorçant-se les mans, va agenollar-se.

—Ja ho sé… ja ho sé —digué ell—, confessa. La confessió, però, feta a un jutge, la confessió a l’últim moment, la confessió quan ja no pots continuar negant, no disminueix gens ni mica el càstig infligit al culpable!

—¿El càstig, el càstig? —va exclamar la senyora de Villefort—. Ja ha pronunciat dues vegades aquesta paraula, senyor!

—Sens dubte. ¿Es pensava que el defugiria després de ser quatre cops culpable? ¿Es pensava que, per ser la dona de qui demana el càstig, aquest no li arribaria? No, senyora, no! Sigui qui vulgui, el patíbul espera l’emmetzinadora, sobretot si aquesta, com li deia fa un moment, no ha tingut la precaució de reservar-se unes quantes gotes del seu verí més efectiu.

La senyora de Villefort va llançar un crit salvatge, un terror incontrolable i fastigós va envair-li les fesomies descompostes.

—Oh, no temi el patíbul, senyora —va dir el jutge—, no vull deshonrar-la perquè em deshonraria jo mateix; no, al contrari, si m’ha entès bé, deu comprendre que no pot morir al patíbul.

—No, no l’he entès. ¿Què vol dir? —va balbucejar la desgraciada, completament esfereïda.

—Vull dir que la dona del primer magistrat de la capital no tacarà amb la seva infàmia un nom irreprotxable, ni deshonrarà alhora el marit i el fill.

—No, oh, no!

—Doncs, bé, senyora, serà una bona acció per part seva, i, per aquesta bona acció, li dono les gràcies.

—¿I què m’agraeix?

—El que acaba de dir-me.

—¿Què he dit? No sé on toco i ja no entenc res, Déu meu, Déu meu!

I va posar-se dreta. S’havia despentinat, els llavis li escumejaven.

—Ha respost la pregunta que jo li he fet en entrar aquí, senyora: ¿on té el verí que fa servir habitualment?

La senyora de Villefort va alçar els braços i va prémer convulsivament les mans.

—No, no! —va vociferar—. Vostè no vol això!

—El que no vull, senyora, és que mori en un patíbul, ¿m’entén?

—Oh, senyor, perdó!

—El que vull és que es faci justícia. Estic en aquest món per castigar, senyora —va dir Villefort amb mirada flamejant—. Enviaria al botxí qualsevol altra dona, encara que fos una reina, però, amb vostè, seré misericordiós. A vostè, li dic: ¿No és cert que ha conservat algunes gotes del seu verí més dolç, més ràpid i més segur?

—Oh, perdoni’m, senyor!

—És una covarda! —va exclamar Villefort.

—Pensi que sóc la seva dona!

—És una emmetzinadora!

—En nom del cel…

—No.

—En nom de l’amor que va sentir per mi!…

—No, no!

—En nom del nostre fill! Ah, deixi’m viure pel meu fill!

—No, no, no, li dic. Si la deixava viure, potser, un dia, el mataria com els altres.

—¿Jo, matar el meu fill? —va exclamar aquella mare salvatge, llançant-se contra Villefort—. ¿Matar, jo, el meu Édouard? Ah, ah!

Una rialla esgarrifosa, diabòlica, de boja va acabar la frase i es va perdre en una ranera sagnant.

La senyora de Villefort s’havia desplomat als peus del marit.

Villefort va inclinar-se.

—Pensi-hi, senyora —li digué—. Si, quan jo torni, no s’ha fet justícia, jo mateix la denunciaré i l’arrestaré amb les meves pròpies mans.

Ella l’escoltava panteixant, abatuda, esclafada; només els ulls li vivien i covaven un foc terrible.

—¿M’entén, no? —va dir Villefort—. Vaig a demanar la pena de mort per a un assassí… Si la retrobo encara viva, aquest vespre dormirà a la Conciergerie.

La senyora de Villefort va amollar un sospir, els nervis se li van relaxar, i va caure, desfeta, sobre la catifa.

Va semblar que el procurador del rei experimentava un sentiment pietós, va mirar-la amb menys severitat, va inclinar-se una mica davant seu i li digué lentament:

—Adéu, senyora, adéu!

L’adéu va caure com el ganivet mortal sobre la senyora de Villefort.

Va desmaiar-se.

El procurador del rei se’n va anar, i, tot sortint, va tancar la porta amb doble volta de clau.





CX


L’audiència

El cas Benedetto, com en deien aleshores al Palau de Justícia i pertot arreu, havia produït una sensació enorme. Habitual del Cafè de París, del bulevard de Gand i del Bois de Boulogne, mentre havia viscut a París i durant els tres mesos que havia durat el seu esplendor, el fals Cavalcanti havia conegut una pila de gent. Els diaris havien explicat les diverses etapes del detingut tant a la societat elegant com a la presó. Això despertava la més viva curiositat, sobretot dels qui havien conegut personalment el príncep Andrea Cavalcanti, d’altra banda els més decidits a fer el que calgués per anar a veure al banc dels acusats el senyor Benedetto, l’assassí del seu company de garjola.

Per a molta gent, Benedetto era, si no la víctima, almenys un error de la justícia: havien vist el senyor Cavalcanti pare a París, i esperaven veure’l reaparèixer per reclamar el seu il·lustre fill. Un bon grapat de persones, que mai no havien sentit parlar de la famosa polonesa amb la qual havia desembarcat a cal comte de Montecristo, s’havien sentit impressionades per l’aspecte digne, la gentilesa i el món que havia demostrat el vell patrici, el qual, cal dir-ho tot, semblava un senyor perfecte si no parlava i no feia càlculs aritmètics.

Quant a l’acusat, molta gent el recordava tan amable, atractiu i pròdig, que preferien creure en la maquinació d’algun enemic, com passa de vegades en un món en el qual les grans fortunes eleven els mitjans de fer el mal i el bé a l’altura de les coses meravelloses, i el poder a la de les inaudites.

Tothom va acudir, doncs, a la sessió de l’Audiència, els uns per assaborir l’espectacle, els altres per comentar-lo. Des de les set del matí, la gent feia cua a la reixa de l’entrada, i, una hora abans que obrissin la sessió, la sala ja era plena de privilegiats.

Abans que hi entri el tribunal, i sovint fins i tot després, una sala de l’Audiència, els dies de judicis importants, s’assembla força a un saló on moltes persones se saluden i parlen, quan són prou prop les unes de les altres per no perdre els llocs, o es fan senyals quan es troben separats per massa públic, advocats o gendarmes.

Feia un dels magnífics dies de tardor que ens rescabalen a vegades d’un estiu absent o massa curt. Els núvols que el senyor de Villefort havia vist enterbolir el sol naixent s’havien esvanit com per art de màgia i deixaven lluir amb tota la seva puresa un dels últims i més bonics dies de setembre.

Beauchamp, un dels reis de la premsa, i que, per tant, tenia preferència a tot arreu, mirava a dreta i esquerra. Va veure Château-Renaud i Debray que acabaven de guanyar-se les simpaties d’un agent de la policia municipal i havien aconseguit que es col·loqués darrere d’ells en lloc de tapar-los la vista, com tenia dret a fer. El digne agent havia flairat el secretari del ministre i el milionari; va mostrar-se d’allò més considerat amb els seus nobles veïns i fins i tot els va permetre que anessin a parlar amb Beauchamp, prometent-los que els guardaria els llocs.

—Ah, caram —va dir Beauchamp—, venim, doncs, a veure el nostre amic!

—Oh, Déu meu, sí! —va respondre Debray—. Hem vingut a veure aquest digne príncep. Au, perquè te’n refiïs, dels prínceps italians!

—Un home que havia tingut Dante com a genealogista i que es remuntava a La divina comèdia.

—Noblesa de corda —va dir flegmàticament Château-Renaud.

—El condemnaran, ¿no? —va preguntar Debray a Beauchamp.

—Això, hauríem de preguntar-l’hi a vostè, estimat —va replicar el periodista—. Coneix millor que nosaltres l’ambient de la magistratura. ¿Va veure el president durant la reunió d’anit amb el ministre?

—Sí.

—¿Què va dir?

—Una cosa que el sorprendrà.

—Ah, digui-m’ho ara mateix, benvolgut amic! Fa tant de temps que no m’expliquen res així!

—Doncs, bé, va dir-me que Benedetto, a qui tothom considera un prodigi de subtilesa i un geni de l’astúcia, no és sinó un pispa de tercera categoria, molt ximplet, i absolutament indigne de les experiències que faran, un cop mort, amb els seus òrgans frenològics.

—Bah! —va exclamar Beauchamp—. Tanmateix representava d’una manera força passable el paper de príncep.

—Per a vostè, Beauchamp, que detesta aquests desgraciats prínceps i li encanta trobar-los defectes, però no pas per a mi, que ensumo instintivament un gentilhome i detecto una família aristocràtica, sigui quina sigui, com un coniller de blasons.

—¿Mai no va creure, doncs, en el seu principat?

—¿En el seu principat? Sí… Que fos príncep, no.

—No està gens malament —va respondre Debray—. Tanmateix li asseguro que, tret de vostè, altres persones… Començant per alguns ministres, com vaig poder comprovar.

—Ah, sí! —va dir Château-Renaud—. ¿Què en saben, de prínceps, els seus ministres?

—Aquesta frase és bona, Château-Renaud! —va dir Beauchamp, esclafint de riure—. És curta però fina. Li demano permís per fer-la servir en el meu article.

—Agafi-la, benvolgut senyor Beauchamp —digué Château-Renaud—, agafi-la. L’hi dono pel que val.

—Tanmateix —va dir Debray a Beauchamp—, si jo vaig parlar amb el president, vostè degué fer-ho amb el procurador del rei, ¿no?

—Impossible! Fa vuit dies que s’amaga. És molt natural: aquesta estranya sèrie de penes domèstiques, coronada amb l’estranya mort de la filla…

—¿Estranya? ¿Què diu, Beauchamp?

—Oh, sí! No es faci l’ignorant sota el pretext que això afecta a la noblesa de toga —va dir Beauchamp, tot posant-se el monocle i intentant que se li mantingués sol.

—Benvolgut senyor —va comentar Château-Renaud—, permeti’m que li digui que, pel que fa al monocle, no té la traça de Debray. Debray, faci’m el favor de donar una lliçó al senyor de Beauchamp.

—Caram, no m’equivoco! —va exclamar aquest.

—¿Què passa?

—És ella.

—¿Quina ella?

—Deien que se n’havia anat.

—¿La senyoreta Eugénie? —va preguntar Château-Renaud—. ¿Ha tornat, doncs?

—No, es tracta de la seva mare.

—¿La senyora Danglars?

—Au, va! Impossible! —va exclamar Château-Renaud—. Deu dies després de la fugida de la filla, tres dies després de la bancarrota del marit!

Debray va ruboritzar-se una mica i va seguir la direcció de la mirada de Beauchamp.

—¿Què diu? —va comentar—. És una dama coberta amb un vel, una desconeguda, alguna princesa estrangera, potser la mare del príncep Cavalcanti. Però em sembla, Beauchamp, que deia, o més aviat anava a dir coses interessants.

—¿Jo?

—Sí. Parlava de l’estranya mort de Valentine.

—Ah, sí, és veritat! ¿Com és, però, que la senyora de Villefort no és a la sala?

—Pobra dona! —va dir Debray—. Sens dubte, es troba ocupada destil·lant aigua de melissa per als hospitals o preparant cosmètics per a ella i les seves amigues. Ja saben que es gasta dos o tres mil escuts anuals, segons diuen, en aquest entreteniment. De fet, però, vostè té raó, ¿per què no és aquí, la senyora de Villefort? Hauria estat un plaer veure-la, m’agrada molt aquesta dona.

—Jo la detesto —va dir Château-Renaud.

—¿Perquè?

—No ho sé. ¿Per què estimes? ¿Per què detestes? La detesto per antipatia.

—O per instint, segurament.

—Potser… Tornem, però, al que ens deia, Beauchamp.

—Bé, senyors —va respondre aquest—, ¿no senten curiositat per saber per què la mort és tan frondosa a casa dels Villefort?

—Frondosa, és bonic.

—La paraula es troba a les memòries de Saint-Simon[157].

—Però la cosa es troba a casa del senyor de Villefort; tornem-hi, doncs.

—A fe meva —va dir Debray—, confesso que no perdo de vista aquella casa endolada des de fa tres mesos. Encara abans d’ahir, la senyora me’n parlava a propòsit de Valentine.

—¿Quina senyora? —va preguntar Château-Renaud.

—La dona del ministre, és clar!

—Ah, perdoni! —va fer Château-Renaud—. És que no vaig a casa dels ministres; això, ho deixo per als prínceps.

—Abans només treia espurnes, baró, ara crema. Tingui pietat de nosaltres o ens abrasarà com un altre Júpiter.

—No diré res més —va respondre el baró—, però, diable!, tinguin pietat de mi, no em repliquin.

—A veure, intentem arribar al final de la conversa, Beauchamp; li deia que la senyora em demanava abans d’ahir informació sobre el tema. Informi-me’n perquè jo pugui informar-la.

—Doncs, bé, senyors, si la mort, a casa dels Villefort, és tan frondosa, i mantinc el mot, és que hi ha un assassí a dintre.

Els joves van estremir-se, perquè ja se’ls havia acudit més d’una vegada la mateixa idea.

—¿I qui és? —van preguntar alhora.

—El petit Édouard.

L’esclafit de riure dels seus interlocutors no va desconcertar gens mi mica l’orador, que va continuar:

—Sí, senyors, el petit Édouard, una criatura fenomenal, que ja és un mestre a l’hora de matar.

—¿És una broma?

—En absolut. Ahir vaig llogar un criat que se’n va anar de casa dels Villefort, escoltin bé això.

—Escoltem.

—Un criat que faré fora demà perquè menja moltíssim per refer-se del dejuni de terror que s’imposava allí. Doncs, bé, sembla que l’estimada criatura va apoderar-se d’un flascó de droga que fa servir de tant en tant contra la gent que no li agrada. Els primers que no li van caure bé van ser els avis Saint-Méran, i va abocar-los tres gotes del seu elixir; amb tres gotes, n’hi ha prou. Després va tocar-li al bon Barrois, vell servidor de l’avi Noirtier, el qual renyava de tant en tant l’amable entremaliat que vostès ja coneixen; l’amable entremaliat va abocar-li tres gotes del seu elixir. El mateix va fer amb la pobra Valentine, que no el renyava, però de la qual se sentia gelós: va abocar-li tres gotes de l’elixir, i, per a ella, com per als altres, tot es va acabar.

—¿Quin diable de conte ens explica? —va fer Château-Renaud.

—Sí, un conte de l’altre món, ¿no? —va dir Beauchamp.

—És absurd —va dir Debray.

—Ah! —va replicar Beauchamp—. Vet aquí que ja busquen tàctiques dilatòries! Què diable, preguntin al meu criat, o més ben dit, al que demà ja no serà el meu criat: era el que tothom deia a la casa.

—¿I on és l’elixir? ¿I què és?

—Caram, la criatura l’amaga!

—¿D’on va agafar-lo?

—Del laboratori de la mare.

—¿La mare té, doncs, verins al laboratori?

—¿Com vol que ho sàpiga, jo? Em fa preguntes de procurador del rei. Repeteixo el que m’han dit, això és tot; els cito el meu informador, no puc fer res més. El pobre diable ja no menjava per culpa de l’espant.

—És increïble!

—No, estimat, no és gens increïble. L’any passat, vostè va veure aquella criatura del carrer Richelieu que es divertia matant els seus germans i germanes clavant-los una agulla a l’orella mentre dormien. La generació que ens segueix és molt precoç, estimat.

—Benvolgut amic —va dir Château-Renaud—, m’hi jugo el que vostè vulgui que no es creu ni una paraula del que ens està contant… No veig, però, el comte de Montecristo, ¿com és que no es troba aquí?

—Està fastiguejat —va fer Debray—. A més, no deu voler aparèixer davant tothom, ell, enredat pels Cavalcanti, que, pel que sembla, se li van presentar amb cartes de crèdit falses, de manera que té un centenar de milers de francs hipotecats amb el suposat principat.

—A propòsit, senyor de Château-Renaud —va preguntar Beauchamp—, ¿com es troba Morrel?

—La veritat, no en sé res —va dir l’aristòcrata—, he anat tres vegades a casa seva i no l’he trobat mai. Tanmateix, la germana no va semblar-me gens ni mica inquieta, i va dir-me amb molt bona cara que tampoc no l’havia vist des de feia dos o tres dies, però que tenia la seguretat que el jove es trobava bé.

—Ah, ja ho sé! —va exclamar Beauchamp—. El comte de Montecristo no pot venir a la sala!

—¿Per què?

—Perquè és actor en el drama.

—¿També ha assassinat algú? —va preguntar Debray.

—No, al contrari, van voler assassinar-lo a ell. Vostè sap que va ser quan sortia de la casa del comte que el bon Caderousse va ser mort per l’amiguet Benedetto; també sap que va ser a casa seva on van trobar la famosa armilla amb la carta que va espatllar la signatura del contracte de casament. ¿Veu la famosa armilla? Tota tacada de sang, es troba sobre la taula, com a prova de l’acusació.

—Ah, molt bé!

—Silenci, senyors, vet aquí el tribunal, anem als nostres llocs!

En efecte, a la sala va haver-hi un gran enrenou. El guàrdia municipal va cridar els seus dos protegits amb un ehem enèrgic, i l’uixer, apareixent al llindar de la sala de deliberacions, va exclamar amb la mena de veu estrident que ja tenien al temps de Beaumarchais:

—El tribunal, senyors!





CXI


L’acta d’acusació

Els jutges van ocupar els seus llocs enmig d’un silenci absolut; els jurats van instal·lar-se als seus seients; el senyor de Villefort, objecte de l’atenció, direm fins i tot de l’admiració general, va dirigir-se a la seva butaca tot fent una mirada tranquil·la a la sala.

Tothom observava amb sorpresa aquella cara greu i severa, sobre la qual els dolors paternals semblaven no tenir cap mena d’efecte; el públic contemplava amb una mena de terror aquell home aliè a les emocions humanes.

—Gendarmes —va dir el president—, portin l’acusat!

En sentir aquestes paraules, l’atenció del públic va accentuar-se i tots els ulls van fixar-se en la porta per la qual Benedetto havia d’entrar.

La porta va obrir-se aviat i l’acusat va aparèixer.

Tothom va rebre la mateixa impressió, ningú no va equivocar-se sobre l’expressió d’aquella cara.

Les fesomies no reflectien l’empremta de les emocions profundes, que fan retrocedir la sang al cor i descoloreixen el front i les galtes. Ni un estremiment no li agitava les mans: amb una sostenia graciosament el barret mentre mantenia l’altra ficada a l’obertura de l’armilla de piqué blanc. Els ulls semblaven tranquils, fins i tot brillants. Tan bon punt va entrar a la sala, el jove va posar-se a recórrer amb la mirada les files dels jutges i les del públic; va aturar-se força estona en el president i, sobretot, en el procurador del rei.

Al costat d’Andrea, va situar-se un advocat, designat d’ofici (perquè l’acusat no havia volgut ocupar-se d’aquests detalls, als quals no semblava concedir gens d’importància), un jove de cabells d’un ros fat, amb la cara vermella a causa d’una emoció cent vegades més intensa que la del detingut.

El president va demanar la lectura de l’acta de l’acusació, redactada, com sabem, per la ploma implacable i habilíssima de Villefort.

Durant la lectura, llarga i que hauria resultat aclaparadora per a qualsevol altra persona, l’atenció del públic va concentrar-se en Andrea, que va sostenir-ne el pes amb l’alegria d’esperit d’un espartà.

Potser Villefort no havia estat mai tan concís i eloqüent. Va presentar el crim amb els colors més vius. Va deduir els antecedents de l’acusat, la seva transfiguració i la seva conducta des de la més tendra infància, amb el talent que l’experiència de la vida i el coneixement del cor humà podien proporcionar a un esperit tan elevat com el del procurador del rei.

Només amb el preàmbul, Benedetto estava perdut sense remei pel que feia a l’opinió pública, i únicament a l’espera de ser castigat de manera efectiva per la llei.

Andrea no va prestar la més mínima atenció als càrrecs successius que se li feien i que li anaven caient a sobre: el senyor de Villefort, que l’examinava sovint i que, sens dubte, continuava amb ell els estudis psicològics que havia tingut tan sovint l’ocasió de fer amb altres acusats, va ser incapaç de fer-li abaixar els ulls ni una sola vegada, fos quina fos la fermesa i la profunditat de la mirada del procurador del rei.

Finalment, la lectura va acabar.

—Acusat —va dir el president—, ¿nom i cognoms?

Andrea va aixecar-se.

—Perdoni’m, senyor president —va respondre amb una veu d’un timbre perfectament pur—, però ja veig que plantejarà les preguntes en un ordre que jo no puc seguir. Tinc la pretensió, que justificaré més tard, de ser una excepció entre els acusats ordinaris. Tingui la bondat, doncs, de permetre’m respondre seguint un ordre diferent. De tota manera, ho respondré tot.

El president, sorprès, va mirar els membres del jurat, que, al seu torn, van mirar el procurador del rei.

Tothom va manifestar una gran sorpresa.

Però va semblar que Andrea no s’immutava.

—¿Edat? —va dir el president—. ¿Respondrà aquesta pregunta?

—La respondré, igual que les altres, senyor president, però al seu torn.

—¿Edat? —va repetir el magistrat.

—Tinc vint-i-un anys, o més aviat els tindré d’aquí a uns quants dies, ja que vaig néixer la nit del 27 al 28 de setembre de 1817.

El senyor de Villefort, que prenia notes, va aixecar el cap en sentir la data.

—¿On va néixer? —va continuar el president.

—A Auteuil, prop de París —va respondre Benedetto.

El senyor de Villefort va aixecar el cap per segona vegada, va mirar Benedetto com si hagués mirat el cap de Medusa, i va posar-se lívid.

Quant a l’acusat, va passar-se graciosament pels llavis el cantó brodat d’un mocador de batista fina.

—¿Professió? —va preguntar el president.

—Primer vaig ser falsificador —va dir Andrea amb tota la tranquil·litat del món—, després vaig fer de lladre, i, últimament, d’assassí.

Una remor, o més aviat una tempesta d’indignació i de sorpresa va esclatar arreu de la sala; els mateixos jutges van mirar-lo, estupefactes, i els jurats van manifestar el més gran disgust per aquell cinisme, que no s’esperaven d’un home tan elegant.

El senyor de Villefort va posar-se una mà al front, que, pàl·lid a la primeria, havia esdevingut vermell i bullent. De cop i volta, va aixecar-se, mirant al seu voltant amb esverament. Li faltava l’aire.

—¿Busca alguna cosa, senyor procurador del rei? —va preguntar-li Benedetto amb el seu somriure més amable.

Villefort no va respondre, va tornar a seure o més aviat va desplomar-se a la butaca.

—¿Accedeix ara a dir el seu nom, acusat? —va preguntar el president—. La brutal afectació amb la qual ha enumerat els seus diversos crims, que vostè qualifica de professió, la mena de punt d’honor que hi afegeix, pels quals aquest tribunal ha de renyar-lo severament, són potser els motius que fan que retardi dir el nom: vol fer-lo destacar amb els títols que els precedeixen.

—És increïble, senyor president —va dir Benedetto en un to d’allò més graciós i amb les maneres més educades—, com ha sabut llegir en el fons del meu pensament; ha estat, en efecte, amb aquesta intenció que li he pregat d’invertir l’ordre de les preguntes.

L’estupor havia arribat al màxim; a les paraules de l’acusat ja no hi havia ni fanfarroneria ni cinisme: l’auditori, emocionat, pressentia un llamp a punt d’esclatar al cor d’aquell núvol fosc.

—I bé —va dir el president—, ¿el seu nom?

—No l’hi puc dir perquè no el sé, però sé el del meu pare i, aquest, l’hi puc dir.

Un dolorós enlluernament va encegar Villefort: gotes de suor, acres, seguides, van caure sobre el papers que remenava amb mans convulses i destarotades.

—Digui, aleshores, el nom del seu pare —va fer el president.

La immensa assemblea va contenir la respiració, tothom esperava.

—El meu pare és procurador del rei —va respondre tranquil·lament Andrea.

—Procurador del rei! —exclamà el president, estupefacte, sense adonar-se del trasbalsament que reflectia la cara de Villefort—. Procurador del rei!

—Sí, i com que vostè vol saber-ne el nom, l’hi diré: Villefort!

L’explosió, tanta estona continguda pel respecte que inspira una sessió dels tribunals de justícia, va ser eixordadora, tothom va cridar; als magistrats, ni solament va passar-los pel cap de reprimir l’esclat de la multitud. Les interjeccions, els insults adreçats a Benedetto, que romania impassible, els gestos enèrgics, els moviments dels gendarmes, la rialla burleta d’aquesta part abjecta, que, en qualsevol assemblea, puja a la superfície en els moments de trasbals o d’escàndol, van durar cinc minuts, abans que els magistrats i els uixers aconseguissin restablir el silenci.

Enmig del terrabastall, va ressonar la veu del president, que exclamava:

—¿Se’n riu de la justícia, acusat? ¿S’atreveix a donar als seus conciutadans l’espectacle d’una corrupció de la qual encara no n’hi havia cap exemple en una època que, tanmateix, deixa molt a desitjar en aquest sentit?

Una dotzena de persones envoltaven el senyor procurador del rei, mig esclafat en el seu seient, oferint-li consol, encoratjant-lo, donant-li mostres de d’afecte i de simpatia.

La calma havia estat restablerta a la sala, excepte en un indret on un grup força nombrós xiuxiuejava i s’agitava.

Una dona, deien, acabava de desmaiar-se: li havien fet respirar sals i havia recobrat els sentits.

Andrea, somrient, va romandre de cara al públic durant el tumult; després, va recolzar una mà al respatller de roure del seu banc, i va dir d’una manera d’allò més frívola:

—Senyors, Déu em guard de voler insultar el tribunal i muntar un escàndol inútil en presència d’aquesta honorable assemblea. Em pregunten l’edat que tinc, la dic; em pregunten on vaig néixer, responc; em demanen el nom, no el puc dir perquè els meus pares van abandonar-me. Però, si bé no puc dir el meu nom, sí puc dir el del meu pare. I ho repeteixo: el meu pare es diu Villefort, i estic preparat per demostrar-ho.

Hi havia una certesa, una convicció i una energia tan fortes en el to del jove, que el tumult va quedar reduït al silenci. Durant una estona, les mirades van convergir en el procurador del rei, que conservava en el seu seient la immobilitat d’un home al qual un llamp ha convertit en cadàver.

—Senyors —va continuar Andrea, imposant silenci amb el gest i la veu—, els dec la prova i l’explicació de les meves paraules.

—Tanmateix —va exclamar, irritat, el president—, va declarar durant la instrucció que es deia Benedetto, va dir que era orfe i que la seva pàtria era Còrsega.

—Durant la instrucció, vaig dir el que em convenia, perquè no volia que ningú esmorteís o que aturés, cosa que s’hauria produït infal·liblement, el ressò solemne que jo volia donar a les meves paraules.

»Ara els repeteixo que vaig néixer a Auteuil, la nit del 27 al 28 de setembre de 1817, i que sóc fill del senyor de Villefort, procurador del rei. ¿En volen els detalls, ara? Els els donaré.

»Vaig néixer al primer pis de la casa número 28 del carrer de la Fontaine, en una habitació entapissada amb domàs vermell. El pare va agafar-me en braços, va dir a la mare que jo era mort, va embolcallar-me amb una tovallola marcada amb les inicials H i N, va portar-me al jardí i va enterrar-m’hi viu.

Un estremiment va recórrer els assistents quan van veure que la seguretat del detingut augmentava davant la por del senyor de Villefort.

—¿Com sap, però, aquests detalls? —va preguntar el president.

—Ara l’hi diré, senyor president. En el jardí on el meu pare acabava d’enterrar-me, aquella mateixa nit s’hi havia introduït un home que volia matar-lo i que el guaitava des de feia molt de temps per dur a terme una venjança corsa. L’home s’havia amagat en un massís, va veure com el pare colgava una caixa a terra, i va clavar-li una ganivetada durant l’operació. Després, pensant-se que la capsa contenia un tresor, va obrir la fossa i va trobar-me encara viu. Aquest home va portar-me a l’hospici, on van inscriure’m amb el número 57. Tres mesos més tard, la seva germana va fer el viatge de Rogliano a París per venir a buscar-me, va reclamar-me com a fill seu i va emportar-se’m. Vet aquí la raó per la qual, tot i que vaig néixer a Auteuil, vaig criar-me a Còrsega.

Va haver-hi un instant de silenci, un silenci tan profund, però, que la sala hauria semblat buida si no hagués estat per l’ansietat que semblaven respirar aquell miler de persones.

—Continuï —va dir la veu del president.

—Certament —va continuar Benedetto—, jo hauria pogut ser feliç amb aquella bona gent, que m’adorava, però la meva naturalesa perversa va prevaler sobre les virtuts que la mare adoptiva intentava inculcar-me. Vaig créixer amb el mal i vaig arribar al crim. En fi, un dia, mentre maleïa Déu per haver-me fet tan dolent i haver-me donat un destí tan horrorós, el pare adoptiu va dir-me:

»—No blasfemis, desgraciat, perquè Déu va posar-te al món sense còlera! El crim ve del teu pare, no pas de tu; del teu pare, que t’enviava a l’infern si mories, a la misèria si un miracle et treia a la llum!

»D’ençà d’aleshores, vaig deixar de blasfemar, però vaig maleir el pare, i vet aquí perquè he deixat sentir aquí les paraules que vostè, senyor president, m’ha reprotxat; vet aquí per què he provocat l’escàndol que encara esgarrifa l’assemblea. Si és un altre crim, castiguin-me; però, si els he convençut que, d’ençà que vaig néixer el meu destí era fatal, dolorós, amarg i lamentable, compadeixin-me!».

—¿I la seva mare? —va preguntar el president.

—Ella em creia mort, no és culpable. No vaig voler saber-ne el nom, no la conec.

En aquell moment, un xiscle, que va acabar en un sanglot, va ressonar al mig del grup que, com ja hem dit, envoltava una dona.

Aquesta va patir un violent atac de nervis i la van treure de la sala; mentre se l’emportaven, el vel que li tapava la cara va entreobrir-se, i els presents van reconèixer la senyora Danglars.

A desgrat de l’aclaparament dels seus sentits enervats, de la bonior que li ressonava a les orelles, i de la mena de follia que li trastocava el cervell, Villefort la va reconèixer i es va aixecar.

—¿Les proves, on són les proves? —va preguntar el president—. Acusat, recordi que cal mantenir amb proves d’allò més evidents aquest teixit d’horrors.

—¿Les proves? —va fer Benedetto, rient—. ¿Les vol, les proves?

—Sí.

—Doncs, bé, miri el senyor Villefort, i demani-me-les després, les proves.

Tothom va girar-se cap al procurador del rei, que, sota el pes de mil mirades, va avançar vacil·lant, amb els cabells en desordre i la cara marcada per la pressió de les ungles, cap al recinte del tribunal.

L’assemblea va amollar un llarg murmuri de sorpresa.

—Em demanen proves, pare —digué Benedetto—. ¿Vol que les doni?

—No, no —va balbucejar el senyor de Villefort amb veu ofegada—, no, és inútil.

—¿Com inútil? —va exclamar el president del tribunal—. ¿Què vol dir?

—Vull dir —va exclamar el procurador del rei—, que em debatria debades sota l’estreta mortal que m’esclafa, senyors. Em trobo, ho reconec, a la mà del Déu venjador. Fora proves, no en calen: tot el que acaba de dir aquest jove és veritat.

Un silenci fosc i feixuc, com el que precedeix les catàstrofes naturals, va embolcallar amb un mantell de plom els assistents, que van sentir com els cabells se’ls eriçaven.

—¿Què diu, senyor de Villefort? —va exclamar el president—. ¿No és víctima d’una al·lucinació? ¿Es troba en plenitud de les seves facultats? Tothom comprendria que una acusació tan estranya, tan imprevista i tan terrible l’hagués trasbalsat. Au, recuperi’s.

El procurador del rei va sacsejar el cap. Les dents li petaven amb violència com les d’una persona devorada per la febre, i, tanmateix, estava mortalment pàl·lid.

—Gaudeixo de totes les facultats, senyor —va dir—, només pateix el cos, com és concebible. Em reconec culpable del que aquest jove acaba de dir contra mi, i em poso des d’ara mateix a disposició del meu successor com a procurador del rei.

Mentre pronunciava aquestes paraules amb veu sorda i gairebé ofegada, el senyor de Villefort va dirigir-se, vacil·lant, a la porta que l’uixer de servei va obrir-li amb un moviment maquinal.

L’assemblea va quedar-se muda i consternada per la revelació i la confessió, que donaven un desenllaç tan terrible a les diverses peripècies que agitaven l’alta societat parisenca des de feia quinze dies.

—Bé, a veure qui s’atreveix ara a dir que el drama no es troba en la nostra natura! —va exclamar Beauchamp.

—A fe meva —digué Château-Renaud—, encara preferiria acabar com el senyor de Morcerf; un tret de pistola em sembla suau al costat d’una catàstrofe com aquesta!

—I, a més, mata —va dir Beauchamp.

—I jo, que, per un instant, vaig tenir la idea de casar-me amb la seva filla! —digué Debray—. Ha fet bé de morir-se, la pobra criatura!

—S’aixeca la sessió, senyors —va dir el president—, la causa queda ajornada. El cas ha de ser instruït de nou i confiat a un altre magistrat.

Quant a Andrea, tan tranquil com sempre i molt més interessant, va abandonar la sala escortat pels gendarmes, que, involuntàriament, el tractaven amb miraments.

—I bé —va preguntar Debray al guàrdia municipal, posant-li dissimuladament un lluís a la mà—, ¿què en pensa, d’això, amic meu?

—Hi haurà circumstàncies atenuants!





CXII


Expiació

El senyor de Villefort havia vist com la multitud, tot i que era d’allò més compacta, s’obria davant seu per deixar-li pas. Els grans dolors són tan venerables que no hi ha cap cas, fins i tot en els temps més infortunats, on la primera reacció de la multitud davant d’una gran catàstrofe no hagi estat de simpatia. Moltes persones odiades han estat assassinades en una revolta; rarament un desgraciat, ni que sigui un criminal, ha estat insultat per la gent que n’assistia al judici.

Villefort va travessar, doncs, la barrera d’espectadors, guàrdies i funcionaris del palau de Justícia, i va allunyar-se, culpable segons la seva pròpia confessió, però protegit pel dolor.

Hi ha situacions que els homes comprenen per instint però que no poden raonar; en aquest cas, el més gran poeta és qui llança el crit més vehement i natural. La multitud s’agafa aquest crit com un relat sencer, l’encerta acontentant-se’n, i encara més trobant-lo sublim quan és sincer.

D’altra banda, seria difícil explicar l’estat d’estupor de Villefort quan sortia del Palau, plasmar la febre que li feia bategar cada artèria, li tibava cada fibra, li inflava cada vena gairebé a punt de rebentar, i li transformava el cos sencer en milions de doloroses fiblades.

Va caminar d’esma pels passadissos, guiat solament pel costum. Va treure’s la toga de magistrat de les espatlles, no pas per respecte a les conveniències, sinó perquè se li havia transformat en un fardell aclaparador, una túnica de Nessos fecunda en turments.

Va arribar vacil·lant fins al pati Dauphine, va veure el seu vehicle, va despertar el cotxer obrint ell mateix la portella i va deixar-se caure sobre els coixins mentre assenyalava amb un dit la direcció del faubourg Saint-Honoré.

El vehicle va posar-se en marxa.

Tot el pes de la seva sort esfondrada acabava de caure-li a sobre i l’esclafava. N’ignorava les conseqüències, no les havia calculat, simplement les sentia; no raonava el seu codi com l’assassí fred que comenta un article conegut.

Tenia Déu al fons del cor.

—Déu! —murmurava sense saber ni què deia—. Déu! Déu!

Només veia Déu darrere l’esfondrament que acabava de produir-se.

El cotxe rodava de pressa. Villefort va adonar-se que alguna cosa el molestava mentre s’agitava sobre els coixins.

Va buscar l’objecte amb la mà: era un ventall oblidat per la senyora de Villefort entre un coixí i el respatller. El ventall va provocar un record, i el record va ser com un llampec enmig de la nit.

Va pensar en la seva dona…

—Oh! —va exclamar com si un ferro roent li travessés el cor.

En efecte, feia una hora que només tenia davant els ulls una cara de la seva misèria, i vet aquí que, de cop i volta, n’apareixia una altra, una altra no menys terrible.

S’havia comportat amb la dona com un jutge inexorable, l’havia condemnat a mort; i ella, espantada, esclafada pels remordiments, enfonsada per la vergonya que ell acabava de provocar-li amb l’eloqüència de la seva virtut irreprotxable, ella, una pobra dona feble i indefensa davant un poder absolut i suprem, potser es disposava a morir en aquell mateix moment!

Havia transcorregut una hora d’ençà de la condemna; ara, sens dubte, la dona repassava els seus crims, demanava clemència a Déu, escrivia una carta per implorar de genolls el perdó del virtuós marit, un perdó que ella comprava amb la mort.

Villefort va llançar un segon rugit de dolor i de ràbia.

—Ah! —va exclamar, rebolcant-se sobre el setí de la carrossa—. Aquesta dona només s’ha convertit en una criminal perquè m’ha tocat: traspuo el crim! Ella s’ha contagiat, com et contagies el tifus, el còlera, la pesta… i jo la castigo! M’he atrevit a dir-li: penedeixi’s i mori…, jo! Oh, no, no! Viurà… em seguirà, abandonarem França, fugirem tan lluny com podrem. Jo li parlava del patíbul… ¿Com he gosat pronunciar aquesta paraula? A mi, també m’espera el patíbul!… Fugirem… L’hi confessaré tot; sí, cada dia li diré, humiliant-me, que jo també vaig cometre un crim… Oh, aliança del tigre amb la serp! Oh, digna dona d’un marit com jo!… Ha de viure, cal que la meva infàmia faci empal·lidir la seva!

Villefort va enfonsar més que no pas abaixar el vidre davanter del cupè.

—De pressa, més de pressa! —va exclamar amb un crit que va fer saltar el cotxer del seient.

Els cavalls, esperonats per la por, van volar cap a casa.

«Sí, sí! —es repetia Villefort a mesura que s’hi acostaven—, és necessari que aquesta dona visqui, que es penedeixi, que eduqui el meu fill, el meu pobre fill, l’únic que, amb l’indestructible vell, ha sobreviscut a la destrucció de la família. Ella l’estima; ha fet tot el que ha fet per ell. No hem de desesperar mai del cor d’una mare que estima el fill; es penedirà: ningú no sabrà que va ser culpable; els crims comesos a casa meva i que ja inquieten la gent, seran oblidats amb el temps. Si alguns enemics se’n recorden, doncs, bé, els afegiré a la meva llista de crims. Un, dos, tres més, ¿què hi fa? La meva dona se salvarà, emportant-se’n l’or, emportant-se’n sobretot el fill lluny de l’abisme on em sembla que la gent caurà amb mi. Ella viurà, encara serà feliç, perquè tot el seu amor és per al fill, i aquest no l’abandonarà. Jo hauré fet una bona acció, això alleuja el cor».

I el procurador del rei va respirar amb més llibertat, com no respirava des de feia molta estona.

El vehicle va aturar-se al pati de la mansió.

Villefort va saltar de l’estrep a l’escalinata de l’entrada; va adonar-se que, als criats, els sorprenia veure’l tornar tan aviat. No va llegir res més a les seves fesomies. Ningú no va adreçar-li la paraula; s’aturaven, com sempre, per cedir-li el pas: allò va ser tot.

Va passar davant l’habitació de Noirtier, i, per la porta entreoberta, va percebre com dues ombres, però no va preocupar-se gens ni mica per la persona que podia trobar-se amb el pare: la inquietud l’empenyia cap a una altra banda.

Primer de tot, va tancar la porta del replà.

«Cal que ningú no ens molesti —va dir-se—, cal que pugui parlar amb ella amb llibertat, acusar-me davant seu, dir-l’hi tot…».

Va acostar-se a la porta, va agafar el pom de vidre, la porta va cedir…

—No és tancada! Oh, bé, molt bé! —va murmurar.

Va entrar al salonet on, cada nit, paraven un llit per a l’Édouard perquè, encara que el tenien a pensió al col·legi, dormia sempre a casa, ja que la mare mai no se n’havia volgut separar.

Va abastar el salonet amb una mirada.

—Ningú —va dir—, sens dubte, deu trobar-se al dormitori.

Va dirigir-se a la porta.

Era tancada amb forrellat.

Va aturar-se, esgarrifat.

—Heloïse! —va cridar.

Va semblar-li sentir que movien un moble.

—Heloïse! —va repetir.

—¿Qui és? —va preguntar la veu de la dona.

Va trobar la veu més feble que de costum.

—Obri, obri! —va exclamar Villefort—. Sóc jo!

Malgrat l’ordre, però, malgrat el to angoixat amb què havia estat donada, no van obrir.

Villefort va esbatanar la porta amb una puntada de peu.

La senyora de Villefort, pàl·lida, amb les fesomies contretes, es trobava dreta a l’entrada de la cambra que donava al seu salonet. Mirava el marit amb una fixesa esgarrifosa.

—Heloïse, Heloïse! —va exclamar ell—. ¿Què li passa? Parli!

La jove senyora va allargar-li una mà rígida, lívida.

—Ja ho he fet, senyor —va dir amb una ranera que semblava destrossar-li la gola—. ¿Què més vol?

I va desplomar-se sobre la catifa.

Villefort va anar corrents al seu costat. La mà de la dona premia convulsivament un flascó de vidre amb el tap d’or.

La senyora de Villefort era morta.

Villefort, trastocat per l’horror, va retrocedir fins al llindar i va mirar el cadàver.

—El meu fill! —va exclamar de cop—. ¿On és el meu fill? Édouard, Édouard!

Va precipitar-se fora de l’habitació, cridant:

—Édouard! Édouard!

Pronunciava el nom en un to tan angoixat que els criats van acudir.

—El meu fill! ¿On és el meu fill? —va preguntar-los—. Que se l’emportin de casa, que no vegi…

—El senyor Édouard no és a baix, senyor —va respondre l’ajudant de cambra.

—Sens dubte, es troba jugant al jardí. Mireu-ho, mireu-ho!

—No, senyor, la senyora l’ha cridat fa una mitja hora; el senyor Édouard ha pujat a les habitacions de la seva mare i no n’ha baixat.

Una suor glaçada va cobrir el front de Villefort, els peus van vacil·lar-li, les idees van començar a voltar-li pel cap com els engranatges desordenats d’un rellotge que es trenca.

—A les habitacions de la senyora, a les habitacions de la senyora! —va murmurar mentre tornava sobre els seus passos, eixugant-se el front amb una mà i recolzant-se amb l’altra a la paret.

Per entrar-hi, havia de veure una altra vegada el cos de la desgraciada dona.

Per cridar Édouard, calia despertar l’eco d’aquell apartament transformat en taüt; parlar era violar el secret de la tomba.

Villefort va sentir que la llengua se li paralitzava.

—Édouard, Édouard! —va balbucejar.

La criatura no responia: ¿on era, doncs, el petit, que, segons deien els criats, havia entrat a les habitacions de la mare i no n’havia sortit?

Villefort va avançar un pas.

El cos de la senyora de Villefort jeia travessat davant la porta del salonet, on havia de trobar-se necessàriament Édouard; el cadàver semblava vigilar al llindar, amb els ulls fixos i oberts, i un gest d’espantosa i horripilant ironia als llavis.

La porta entreoberta permetia veure una part del salonet, un piano vertical i l’extrem d’un sofà de setí blau.

Villefort va avançar tres o quatre passes i va veure el fill estirat al sofà.

Sens dubte, el petit dormia.

El desgraciat va experimentar un rampell d’alegria indicible, un raig de llum pura va baixar a l’infern en el qual es debatia.

Només es tractava, doncs, de passar per sobre del cadàver, entrar al salonet, agafar la criatura en braços i fugir amb ell, lluny, molt lluny.

Villefort ja no era l’home l’exquisida correcció del qual en feia el tipus de la persona civilitzada: era un tigre ferit de mort, que es deixa les dents clavades a l’última mossegada.

Ja no tenia por dels prejudicis sinó dels fantasmes. Va agafar impuls i va saltar per sobre del cadàver com si s’hagués tractat de franquejar una foguera devoradora.

Va agafar el petit en braços, el va prémer, va sacsejar-lo mentre el cridava. La criatura no va respondre. Va collar-li els llavis àvids a les galtes, va trobar-les lívides i glaçades; va palpar-li els membres rígids; va posar-li la mà al cor: ja no bategava.

El nen era mort.

Un paper plegat va relliscar del pit d’Édouard.

Villefort, fulminat, va caure de genolls: el petit se li va esmunyir dels braços inerts i va desplomar-se al costat de la mare.

Villefort va recollir el paper, va reconèixer l’escriptura de la dona i va llegir àvidament.

Vet aquí el que contenia:

Vostè sap que sóc una bona mare perquè m’he tornat una criminal pel meu fill! Una bona mare no se’n va sense el seu fill!

Villefort no es fiava dels seus ulls, Villefort no es fiava de la seva raó. Va arrossegar-se fins al cos d’Édouard, que va examinar un altre cop amb el minut d’atenció que la lleona dedica a mirar el seu cadell mort.

Després, un crit punyent va sortir-li del pit:

—Déu! Una altra vegada Déu!

Les dues víctimes l’espantaven, sentia créixer en ell l’horror de la solitud habitada per dos cadàvers.

Fins feia un moment, l’havien sostingut la ràbia, la immensa facultat dels homes forts, i la desesperació, la suprema virtut del sofriment que empenyia els Titans a escalar el cel, o Àiax a mostrar el puny als déus.

Villefort va acotar el cap sota el pes del dolor, va incorporar-se sobre els genolls, va sacsejar els cabells humits de suor i eriçats per l’espant. I ell, que mai no havia sentit pietat per ningú, va anar a veure el vell, el pare, per trobar, en la seva feblesa, algú a qui contar la seva desgràcia, algú al costat del qual poder plorar.

Va baixar per l’escala que ja coneixem i va entrar a l’habitació de Noirtier.

Quan Villefort va entrar, Noirtier semblava escoltar, amb atenció i tan afectuosament com l’hi permetia el seu estat, mossèn Busoni, tan tranquil i fred com sempre.

En veure el mossèn, Villefort va posar-se una mà al front. El passat va tornar-li com una d’aquestes onades la fúria de la qual aixeca més escuma que les altres.

Va recordar la visita que havia fet al mossèn dos dies després del sopar d’Auteuil i de la visita que el mateix mossèn li havia fet a ell el dia de la mort de Valentine.

—Vostè aquí, senyor! —li digué—. ¿És que només apareix per escortar la mort?

Busoni va aixecar-se. En veure la cara alterada del magistrat i la lluentor ferotge dels seus ulls, va comprendre, o va creure comprendre que ja havia tingut lloc l’escena de l’audiència. Ignorava la resta.

—Aleshores vaig venir a resar per la seva filla —va respondre Busoni.

—¿I què ha vingut a fer avui?

—Vinc a dir-li que vostè m’ha pagat el seu deute, i que, a partir d’aquest moment, pregaré a Déu que s’acontenti com jo.

—Déu meu! —va exclamar Villefort mentre reculava amb cara d’espant—. Aquesta veu no és la de mossèn Busoni.

—No!

El mossèn va arrencar-se la falsa tonsura, va sacsejar el cap, i els seus llargs cabells negres, en deixar de trobar-se comprimits, van caure-li sobre les espatlles i van emmarcar-li el rostre viril.

—És la cara del comte de Montecristo! —va exclamar Villefort, esverat.

—Encara no és això, senyor procurador del rei; busqui millor i més lluny.

—Aquesta veu, aquesta veu… ¿On vaig sentir-la per primera vegada?

—Va sentir-la per primera vegada a Marsella, fa vint-i-tres anys, el dia de la seva boda amb la senyoreta de Saint-Méran. Busqui en els seus arxius.

—¿No és Busoni? ¿No és Montecristo? Déu meu, vostè és l’enemic amagat, implacable, mortal! Vaig fer alguna cosa contra vostè a Marsella! Oh, desgraciat de mi!

—Sí, tens raó, és això —va dir el comte, encreuant els braços sobre el seu ample pit—. Busca, busca!

—Però, ¿què vaig fer-te? —va preguntar Villefort, l’esperit del qual ja surava al límit on es confonen la raó i la demència, en la boira que ja no és el somni però que tampoc no és encara el despertar—. ¿Què vaig fer-te, digues? Parla!

—Va condemnar-me a una mort lenta i horrorosa, va matar el meu pare; junt amb la llibertat va arrabassar-me l’amor, i, amb l’amor, la fortuna!

—¿Qui és? ¿Qui és, doncs, Déu meu?

—Sóc l’espectre d’un desgraciat que vostè va enterrar a les masmorres del castell d’If. A aquest espectre, sortit finalment de la tomba, Déu va posar-li la màscara del comte de Montecristo i va cobrir-lo d’or i diamants perquè vostè no el reconegués fins avui.

—Ah, et reconec! Et reconec, tu ets…

—Sóc Edmond Dantès!

—Ets Edmond Dantès! —va exclamar el procurador del rei, agafant-lo pel canell—. Aleshores, vine!

I va portar-lo cap a l’escala. Montecristo, sorprès, va seguir-lo, ignorant on el conduïa l’altre, però pressentint una nova catàstrofe.

—Mira, Edmond Dantès —va dir Villefort, mostrant-li els cadàvers de la dona i el fill—. Mira, has estat ben venjat!…

Montecristo va empal·lidir davant l’espantós espectacle, va comprendre que acabava d’ultrapassar els drets de la venjança, que ja no podia dir:

«Déu és amb mi i m’ajuda».

Va llançar-se amb una angoixa indicible sobre el cos de la criatura, va obrir-li els ulls, li va prendre el pols i se’l va emportar corrents al dormitori de Valentine, on es va tancar amb pany i forrellat.

—Fill meu! —va exclamar Villefort—. S’emporta el cadàver del meu fill! Oh, maledicció, desgràcia! Que la mort et fulmini!

Va voler empaitar Montecristo, però, com en un somni, va sentir que els peus li arrelaven a terra. Els ulls se li van dilatar fins que gairebé van rebentar les òrbites; els dits, aferrats al pit, se li van enfonsar gradualment a la carn fins que la sang va envermellir-li les ungles; les venes de les temples se li van inflar, com si volguessin aixecar-li la volta massa estreta del crani, i van inundar-li el cervell amb un diluvi de foc.

La fixesa va durar uns quants minuts, fins que va acomplir-se l’espantós trastocament de la raó.

Aleshores, Villefort va llançar un fort crit i va precipitar-se per les escales.

Un quart d’hora més tard, la porta de l’habitació de Valentine va obrir-se i el comte de Montecristo va reaparèixer.

Pàl·lid, amb la mirada lúgubre, angoixat, tenia les fesomies, habitualment tan tranquil·les i nobles, trasbalsades pel dolor.

Duia en braços el noiet, el qual cap auxili no havia pogut tornar a la vida.

Va posar un genoll a terra i va deixar la criatura al costat de la mare, amb el cap recolzat al pit d’ella.

Després va aixecar-se i va sortir. Va trobar un criat a l’escala i va preguntar-li:

—¿On és el senyor de Villefort?

El criat, sense respondre, va assenyalar amb la mà cap a la banda del jardí.

Montecristo va baixar per l’escalinata de l’entrada, va dirigir-se al punt indicat i, al mig dels criats, que feien rotlle al seu voltant, va veure Villefort, que, amb una pala a la mà, cavava la terra amb una mena de ràbia.

—Tampoc no és aquí —deia—, tampoc no és aquí.

I cavava en un altre lloc.

Montecristo se li va acostar i li digué en un to gairebé humil:

—Senyor, ha perdut un fill, però…

Villefort el va interrompre; no l’havia ni escoltat ni sentit.

—Oh, el trobaré! —digué—. Encara que vostès pretenen que no hi és, el trobaré, encara que hagi de buscar-lo fins al dia del judici final.

Montecristo va recular amb terror.

—Oh, ha embogit! —va exclamar.

I, com si tingués por que les parets de la casa maleïda no li caiguessin a sobre, va sortir corrents al carrer, dubtant per primera vegada sobre el seu dret a fer el que havia fet.

—Oh, ja n’hi ha prou! —va dir—. Salvem l’últim!

En tornar a casa seva, Montecristo va trobar-hi Morrel, que vagava per la mansió dels Champs-Élysées, silenciós com una ombra que espera el moment fixat per Déu per entrar a la tomba.

—Prepari’s, Maximilien —va dir-li amb un somriure—, abandonarem París demà.

—¿Ja no ha de fer-hi res més? —va preguntar Morrel.

—No —va respondre Montecristo—, i Déu vulgui que no hi hagi fet massa.





CXIII


La partença

Aquells esdeveniments preocupaven tot París. Emmanuel i la seva dona els comentaven amb una sorpresa molt natural al salonet del carrer Meslay; relacionaven les tres catàstrofes, tan sobtades com imprevistes, de Morcerf, Danglars i Villefort.

Maximilien, que havia anat a fer-los una visita, els escoltava, o més aviat assistia a la conversa, enfonsat en la insensibilitat habitual.

—Realment —enraonava Julie—, ¿no diries, Emmanuel, que, en el càlcul sobre el qual havien basat la fortuna, la felicitat i la consideració, aquesta gent tan rica i feliç havia oblidat el paper del geni dolent, i que aquest, com les fades malvades dels contes de Perrault, que algú s’ha descuidat d’invitar a una boda o a un bateig, ha aparegut de cop i volta per venjar-se de l’oblit fatal?

—Quins desastres! —deia Emmanuel, pensant en Morcerf i Danglars.

—Quins patiments! —deia Julie, recordant Valentine, a qui, per intuïció femenina, no volia citar davant Maximilien.

—Si Déu —deia Emmanuel—, la bondat suprema, els ha fulminat és perquè no ha trobat en el passat d’aquesta gent res que mereixés l’atenuació de la pena: estaven maleïts.

—¿No fas un judici molt temerari, Emmanuel? —va preguntar Julie—. Si quan el meu pare, amb la pistola a la mà, era a punt de volar-se el cervell, algú hagués dit el que tu acabes de dir ara mateix, que es mereixia el càstig, ¿no s’hauria equivocat?

—Sí, però Déu no va permetre que el nostre pare sucumbís, com tampoc no va permetre que Abraham sacrifiqués el fill; tant al patriarca com a nosaltres, va enviar-nos un àngel que va tallar les ales a la mort a mig camí.

Amb prou feines acabava de pronunciar aquestes paraules, va sonar la campaneta.

Era el senyal del porter per avisar que arribava una visita.

Gairebé al mateix instant, la porta del saló va obrir-se i el comte de Montecristo va aparèixer al llindar.

Emmanuel i Julie van amollar un crit d’alegria.

Maximilien va aixecar el cap i va tornar a ajupir-lo.

—Maximilien —digué el comte sense semblar adonar-se de les diferents reaccions que la seva presència produïa en els amfitrions—, vinc a buscar-lo.

—¿A buscar-me? —va preguntar Morrel com si es despertés d’un somni.

—Sí —respongué Montecristo—. ¿No vam quedar que vindria amb mi i no vaig avisar-lo ahir perquè estigués preparat?

—Ja estic a punt —digué Maximilien—, havia vingut a dir-los adéu.

—¿I on van, senyor comte? —va preguntar Julie.

—Primer a Marsella, senyora.

—A Marsella! —van exclamar alhora Emmanuel i Julie.

—Sí, i els prenc el germà.

—Ai! —va dir Julie—. Torni’ns-el curat!

Morrel va girar-se per amagar un rubor intens.

—¿S’ha adonat, doncs, que pateix?

—Sí —va respondre la jove—, i temo que no s’avorreixi amb nosaltres.

—Jo el distrauré —digué el comte.

—Estic preparat, senyor —va dir Maximilien—. Adéu, amics meus; adéu, Julie, adéu, Emmanuel!

—¿Adéu? ¿Què vol dir? —va exclamar Julie—. ¿Se’n va així, de cop i volta, sense preparatius, sense passaport?

—Això són retards que augmenten la pena de les separacions —digué Montecristo—, i Maximilien, n’estic segur, ho deu tenir tot preparat; jo l’hi havia suggerit.

—Ja tinc el passaport i he fet les maletes —va dir Morrel amb la seva tranquil·litat monòtona.

—Molt bé —va dir Montecristo, somrient—, en això es reconeix l’exactitud d’un bon soldat.

—¿I se’n va així? —va preguntar Julie—. ¿Ara mateix? ¿No ens concedeix ni un dia, ni una hora?

—Tinc el cotxe a la porta, senyora. He de ser a Roma d’aquí a cinc dies.

—Però Maximilien no va a Roma! —va exclamar Emmanuel.

—Vaig on el comte vulgui portar-me —digué Morrel amb un trist somriure—. Encara li pertanyo durant un mes.

—Oh, Déu meu! Quina manera de dir-ho!

—Maximilien m’acompanya —va dir el comte amb la seva persuasiva afabilitat—. Poden estar tranquils, doncs, sobre el seu germà.

—Adéu, germana —va repetir Morrel—, adéu, Emmanuel.

—M’angoixa amb la seva indolència —va dir Julie—. Oh, Maximilien, Maximilien, ens amagues alguna cosa.

—Bah! —digué Montecristo—. El veuran tornar alegre, rialler i feliç.

Maximilien va llançar-li una mirada gairebé desdenyosa, gairebé irritada.

—Anem-nos-en! —va dir Montecristo.

—Abans, senyor comte —digué Julie—, permeti’m dir-li tot el que l’altre dia…

—Senyora —va replicar ell, agafant-li les mans—, el que em diria no valdrà mai el que li llegeixo als ulls, el que el seu cor ha pensat i el que el meu ha sentit. Com els benefactors de les novel·les, ja hauria hagut d’anar-me’n sense tornar-la a veure, però aquesta virtut es troba per sobre de les meves forces, perquè sóc un home feble i vanitós, perquè la mirada humida, feliç i tendra dels meus semblants em fa bé. Ara me’n vaig, i porto l’egoisme fins al punt de dir-los: no m’oblidin, amics meus, perquè, probablement, no em veureu mai més.

—No veure’l mai més! —va exclamar Emmanuel mentre dues grosses llàgrimes lliscaven per les galtes de Julie—. No veure’l mai més! No és un home qui ens abandona sinó un déu, un déu que se’n tornarà al cel després d’haver baixat a la terra per fer-hi el bé!

—No digui això —va replicar vivament Montecristo—, no diguin mai això, amics meus. Els déus mai no fan el mal, els déus s’aturen on volen aturar-se, no s’han de sotmetre a l’atzar; al contrari, són més forts que ell i el dominen. No, jo sóc un home, Emmanuel, i la seva admiració és tan injusta com sacrílegues les seves paraules.

I, prement contra els llavis la mà de Julie, que va precipitar-se-li als braços, va allargar la seva a Emmanuel. Després, sortint a pesar seu d’aquella casa, tendre niu de felicitat, va cridar amb un gest Maximilien, passiu, insensible i consternat des de la mort de Valentine.

—Torni l’alegria al meu germà! —va xiuxiuejar Julie a l’orella de Montecristo.

Ell li va estrènyer la mà com ho havia fet onze anys abans a l’escala que conduïa al despatx de Morrel.

—¿Confia encara en Sindbad el Marí? —li preguntà el comte, somrient.

—Oh, sí!

—Doncs, bé, dormi tranquil·la i tingui confiança en el Senyor.

Com ja hem dit, el vehicle de posta esperava. Quatre cavalls vigorosos eriçaven les crineres; impacients, clavaven cops a terra amb els cascos.

Al peu de l’escalinata, s’esperava Alí amb la cara lluent de suor; semblava haver fet una llarga correguda.

—¿I bé —va preguntar-li el comte, en àrab—, has estat a casa del vell?

Alí va fer un gest afirmatiu.

—¿Li has desplegat la carta davant els ulls, com jo t’ho havia manat?

—Sí —va tornar a fer, respectuosament, l’esclau.

—¿I què ha dit, o, més ben dit, què ha fet?

Alí va col·locar-se a la llum, de manera que l’amo el pogués veure bé, i, imitant amb la seva intel·ligència tan abnegada les fesomies del vell, va tancar els ulls com feia Noirtier quan volia dir que sí.

—Bé, accepta —digué Montecristo—. Anem-nos-en!

Amb prou feines ho havia dit, el cotxe ja rodava i el cavalls feien saltar del paviment un polsim d’espurnes.

Sense badar boca, Maximilien va acomodar-se en el seu seient.

Va transcórrer una mitja hora. La calessa va aturar-se de cop, el comte acabava d’estirar el cordonet de seda que anava lligat a un dit d’Alí.

El nubià va baixar i va obrir la portella.

Feia una nit estelada. Es trobaven al capdamunt de la costa de Villejuif, des d’on París semblava un mar fosc, agitant els milions de llums, que semblen, en efecte, onades fosforescents, més sorolloses, apassionades, mòbils, furioses i àvides que les d’un oceà irritat; onades que no coneixen el repòs, com les de la vasta mar; onades que no paren de topar, d’escumejar, d’engolir…!

El comte va baixar i va quedar-se sol; va fer un senyal amb la mà i el vehicle va avançar-se una mica.

Va contemplar força estona el forn on es fonen, es torcen i es modelen totes les idees que brollen de l’abisme bullent per agitar més tard el món. Després d’haver detingut força estona la mirada en aquella Babilònia, que fa somiar tant els poetes religiosos com els burletes materialistes, va murmurar mentre inclinava el cap i ajuntava les mans com si pregués:

—Gran ciutat, fa menys de sis mesos que vaig travessar les teves portes! Crec que m’hi havia portat l’esperit de Déu, i ara se me n’emporta triomfant. Només vaig confiar el secret de la meva presència entre les teves muralles a aquest Déu que pot llegir en el meu cor. Solament ell sap que me’n vaig sense odi ni orgull, però no sense recança; només ell sap que no he fet servir en benefici meu ni per a causes vanes el poder que va confiar-me. Oh, gran ciutat, en el teu si palpitant he trobat el que buscava. Com un minaire pacient, t’he escorcollat les entranyes per fer-ne sortir el mal. Ara, ja he fet la meva obra, he acabat la meva missió; ara, ja no pots oferir-me ni alegries ni dolors! Adéu, París!

Encara va passejar una estona la mirada, com la d’un geni nocturn, per la vasta plana. Després, va passar-se la mà pel front i va tornar a pujar al vehicle, la portella del qual va tancar-se darrere seu. El cotxe va desaparèixer aviat, amb estrèpit, enmig d’un remolí de pols, a la banda oposada de la costa.

Van fer deu llegües sense dir ni piu. Morrel somiejava, Montecristo se’l mirava.

—Morrel —li digué de cop i volta—, ¿es penedeix d’haver-me seguit?

—No, senyor comte; però anar-se’n de París…

—Si jo hagués cregut que la felicitat l’esperava a París, Morrel, l’hi hauria deixat.

—És a París on reposa Valentine, i deixar París és perdre-la una segona vegada.

—Maximilien —va dir el comte—, els amics que hem perdut no reposen a la terra sinó en el nostre cor, i és Déu qui ho ha volgut així perquè ens acompanyin sempre. Tinc dos amics que m’acompanyen d’aquesta manera: l’un és qui va donar-me la vida, l’altre qui va donar-me la intel·ligència. L’esperit de tots dos viu en mi. Els consulto en el dubte, i, si he fet algun bé, ho dec als seus consells. Consulti la veu del cor, Morrel, i pregunti-li si ha de continuar fent-me aquesta mala cara.

—Amic meu —digué Maximilien—, la veu del meu cor és molt trista i només m’augura desgràcies.

—És propi dels esperits afeblits veure-ho tot negre; l’esperit mateix crea aquests horitzons. La seva ànima està trista, és ella qui engendra un cel tempestuós.

—Potser és veritat —digué Maximilien.

I va tornar a enfonsar-se en els seus pensaments.

Van fer el viatge amb la meravellosa rapidesa que constituïa un dels poders del comte: les ciutats passaven com ombres pel seu camí; els arbres, agitats pels primers vents de tardor, semblaven llençar-se’ls a sobre com gegants escabellats i fugien ràpidament així que els atenyien. L’endemà, a la matinada, van arribar a Chalon, on els esperava el vaixell de vapor del comte. Sense perdre un instant, van pujar el cotxe a bord; els dos viatgers ja havien embarcat.

Era un vaixell dissenyat per a la competició, semblava una piragua índia. Les dues rodes pareixien ales amb les quals fregava l’aigua com un ocell viatger. Fins i tot Morrel experimentava la mena d’embriaguesa que provoca la velocitat, i, a vegades, el vent que l’escabellava pareixia a punt, per un instant, d’esbandir-li els núvols del cervell.

Quant al comte, a mesura que s’allunyava de París, feia l’efecte que una serenitat gairebé sobrehumana l’embolcallava com una aurèola. Hauríeu dit que era un exiliat de tornada a la pàtria.

Marsella, blanca, tèbia, viva; Marsella, la germana petita de Tir i de Cartago, a les quals va succeir en el domini de la Mediterrània; Marsella, més jove com més envelleix, va aparèixer aviat davant els seus ulls. La torre rodona, el fort Saint-Nicolas, l’Ajuntament de Puget, el port amb molls de maons, on havien jugat de criatures, eren fecunds en records per als dos viatgers.

Van acordar aturar-se a la Canebière.

Un vaixell salpava per a Alger: els paquets, els passatgers amuntegats al pont, la multitud de parents i d’amics que els acomiadaven, cridant i plorant, en un espectacle sempre colpidor fins i tot per als qui el veuen cada dia, no van poder distreure Maximilien de la idea que s’havia apoderat d’ell tan aviat com va posar els peus a les amples lloses del moll.

—Miri —va dir, agafant Montecristo pel braç—, aquest és el punt on el meu pare va aturar-se quan el Pharaon va entrar al port; aquí, el bon home, a qui vostè va salvar de la mort i del deshonor, se’m va llançar als braços. Encara sento les seves llàgrimes a la cara. I no plorava sol, molta gent plorava també en veure’ns.

Montecristo va somriure.

—Jo era allí —va dir, assenyalant a Morrel el cantó d’un carrer.

Mentre ho deia, i en la direcció que indicava el comte, va sonar un gemec dolorós, el d’una dona fent senyals amb la mà a un passatger del vaixell que salpava. La dona duia la cara tapada amb un vel. Montecristo va seguir-la amb els ulls amb una emoció que Morrel hauria observat fàcilment si, al contrari que el comte, no hagués tingut els ulls clavats en la nau.

—Oh, Déu meu! —va exclamar Morrel—. No m’equivoco, el jove que saluda amb el barret, el jove d’uniforme, és Albert de Morcerf!

—Sí —va dir Montecristo—, ja l’havia reconegut.

—¿Com és possible si vostè mirava cap a la banda contrària?

El comte va somriure, com sempre feia quan no volia respondre.

I els seus ulls van dirigir-se de nou a la dona del vel, que va desaparèixer a la cantonada.

Aleshores va girar-se.

—¿No té res a fer a la ciutat, estimat amic? —va preguntar a Morrel.

—Anar a plorar a la tomba del pare —va respondre sordament Morrel.

—Molt bé, vagi-hi i esperi’m allí; m’hi reuniré amb vostè.

—¿Em deixa?

—Sí…, jo també he de fer una visita piadosa.

Morrel va deixar caure una mà sobre la que li allargava el comte; després, amb un moviment del cap, la malenconia del qual és impossible descriure, va separar-se de Montecristo i va dirigir-se a l’est de la ciutat.

Montecristo va deixar que s’allunyés. Va quedar-se al mateix lloc fins que l’altre va desaparèixer, i després va encaminar-se a l’avinguda de Meilhan per retrobar la caseta que deu resultar familiar als nostres lectors des del començament d’aquesta història.

La casa s’elevava encara a l’ombra de la gran avinguda de til·lers que serveix de passeig per als marsellesos ociosos. Era coberta de grans cortines de vinya, amb les branques ennegrides i esquinçades per l’edat, que s’enfilaven per la pedra esgrogueïda pel sol ardent del sud, Dos esglaons de pedra, gastats per la fregadissa dels peus, conduïen a la porta d’entrada, feta amb tres planxes de fusta, que, malgrat les seves separacions anuals, mai no havien conegut ni el màstic ni la pintura i esperaven amb paciència que tornés la humitat per ajuntar-les.

La casa, encantadora malgrat la seva vetustat, alegre tot i la misèria aparent, era la mateixa que el vell Dantès habitava antany, encara que ell vivia a les golfes i el comte havia posat l’edifici sencer a disposició de Mercedes.

Va ser allí on va entrar la dona del llarg vel que Montecristo havia vist allunyar-se del vaixell que salpava: va tancar la porta al mateix moment que ell girava a la cantonada, de manera que la va veure desaparèixer així que va albirar-la.

Per a ell, els esglaons gastats eren vells coneguts, sabia obrir millor que ningú la vella porta de la qual un clau de cabota grossa aixecava la balda interior.

Va entrar, doncs, sense trucar, sense avisar, com un amic, com un hoste.

A l’extrem d’un caminal enrajolat, hi havia un jardinet, càlid, inundat de sol i llum. Era el mateix on Mercedes havia trobat, en el lloc indicat pel comte, els diners que ell, per delicadesa, fingia haver-hi dipositat vint-i-quatre anys abans. Des del llindar de la porta del carrer, n’eren visibles els primers arbres.

Quan va arribar al llindar, Montecristo va sentir un sospir que semblava un sanglot: el sospir va guiar-li la mirada, i, sota un emparrat de gessamí de Virgínia, de fullatge frondós i llargues flors de color porpra, va veure Mercedes asseguda, inclinada i plorant.

S’havia aixecat el vel i, completament sola, amagant-se la cara amb les mans, s’abandonava amb llibertat als sospirs, als sanglots, continguts durant tant de temps per la presència del fill.

Montecristo va avançar unes passes, l’arena va cruixir-li sota les sabates.

Mercedes va aixecar el cap i va llançar un xiscle d’espant en veure’s un home davant.

—Senyora —va dir el comte—, ja no tinc a les meves mans el poder de concedir-li la felicitat, però li ofereixo consol: ¿Es dignarà acceptar-lo de part d’un amic?

—Sóc, en efecte, molt desgraciada —va respondre Mercedes—; estic sola al món… Només tenia el fill, i m’ha deixat.

—Ha fet bé, senyora —va respondre el comte—, és un cor noble. Ha entès que tots els homes deuen un tribut a la pàtria: els uns, el seu talent; els altres, el seu enginy; aquests, els seus esforços, aquells, la seva sang. Quedant-se amb nosaltres, hauria gastat al costat de vostè una vida esdevinguda inútil, no hauria pogut acostumar-se als dolors de la mare. S’hauria convertit en rancuniós per impotència; ara esdevindrà gran i fort lluitant contra una adversitat que transformarà en fortuna. Deixi’l refer el futur de tots dos, senyora; m’atreveixo a assegurar-li que es troba en mans de confiança.

—Oh! —va dir la pobra dona, movent tristament el cap—. D’aquesta fortuna de la qual parla i que prego a Déu des del fons del cor que l’hi concedeixi, jo ja no en gaudiré. S’han trencat tantes coses dintre meu i al meu voltant, que em sento prop de la tomba. Ha fet bé, senyor comte, d’acostar-me a l’indret on vaig ser tan feliç. Cal morir al lloc on hem estat feliços.

—Ai, senyora, les seves paraules cauen, amargues i roents, sobre el meu cor, i encara són més amargues i roents perquè té motius per odiar-me: sóc la causa de tots els seus mals. ¿Per què no em plany en lloc d’acusar-me? Encara em faria més desgraciat…

—¿Odiar-lo, Edmond, acusar-lo?… ¿Odiar, acusar l’home que ha salvat la vida del meu fill, perquè la seva intenció, fatal i sagnant, era matar-li, al senyor de Morcerf, el fill del qual se sentia tan orgullós? Oh, miri’m i veurà si hi ha en mi ni l’ombra d’un retret!

El comte va aixecar la mirada i va clavar-la en Mercedes, que, mig aixecada, li allargava les mans.

—Oh, miri’m! —va continuar ella amb profunda malenconia—. Avui, ja es pot suportar la lluentor dels meus ulls; van passar els temps que jo venia a somriure a Edmond Dantès, que m’esperava allà dalt, a la finestra de les golfes, on vivia el seu pare, ja vell… D’ençà d’aleshores, s’han escolat molts dies dolorosos, que han cavat un abisme entre aquell temps i jo. ¿Acusar-lo, Edmond, odiar-lo, amic meu? No! És a mi, a qui acuso, a qui odio! Oh, que miserable sóc! —va exclamar, ajuntant les mans i mirant al cel—. He estat castigada!… Tenia la religió, la innocència, l’amor, els tres dons dels àngels, i, com una miserable, vaig dubtar de Déu.

Montecristo va avançar una passa i va allargar-li la mà.

—No —va dir ella, retirant lentament la seva—, no, amic meu, no em toqui. Vostè m’ha preservat, i, tanmateix, jo sóc la més culpable. Els altres van actuar per odi, per avarícia, per egoisme; jo vaig fer-ho per covardia. Ells desitjaven, jo vaig tenir por. No, no em premi la mà, Edmond, ni digui les paraules afectuoses que intueixo que té la intenció de pronunciar. Guardi-les per a una altra, jo no en sóc digna. Miri… —va destapar-se completament la cara—, miri: la desgràcia m’ha tornat grisos els cabells; els ulls han vessat tantes llàgrimes que els tinc encerclats de venes violetes; el meu front s’ha arrugat. Vostè, Edmond, al contrari, continua jove, atractiu, orgullós. Perquè ha conservat la fe, ha tingut força, ha confiat en Déu i ell l’ha sostingut. Jo vaig ser covarda, vaig renegar, Déu va abandonar-me, i aquí em té.

Mercedes va esclafir de plorar, el cor se li trencava sota el xoc dels records.

Montecristo va agafar-li la mà i l’hi va besar respectuosament, però ella va adonar-se que era un petó sense ardor, com el que el comte hauria dipositat sobre la mà de marbre de la imatge d’una santa.

—Hi ha existències predestinades, el futur de les quals es trenca amb la primera falta —va continuar ella—. Jo el feia mort, i hauria hagut de morir-me. Perquè, ¿per a què m’ha servit portar sempre dol al cor per vostè? Per fer una dona de cinquanta anys d’una de trenta-nou, això és tot. ¿Per a què m’ha servit ser l’única que el vaig reconèixer i salvar solament el meu fill? ¿No tenia el deure de salvar també l’home que jo havia acceptat com a espòs, malgrat que era culpable? Tanmateix, vaig deixar-lo morir. ¿Què dic, Déu meu? Vaig contribuir a la seva mort per culpa de la meva covarda insensibilitat, del meu menyspreu, sense voler recordar que havia estat perjur i traïdor per mi! ¿De què em serveix, finalment, haver acompanyat el fill fins aquí, si l’abandono, si el deixo anar-se’n sol, si el lliuro a la terra devoradora d’Àfrica? Oh, li dic que he estat covarda, que vaig renegar del meu amor, i, com els renegats, porto malastruga a tot el que m’envolta!

—No, Mercedes —digué Montecristo—, no. Recobri una millor opinió de vostè mateixa. No, és una dona santa i noble, i va desarmar-me amb el seu dolor; darrere meu, però, invisible, desconegut, irritat, hi havia Déu, de qui jo només era el mandatari i que no va voler detenir el llamp que ja havia llançat. Oh, jo adjuro aquest Déu, als peus del qual m’agenollo cada dia des de fa deu anys, el poso per testimoni que jo li havia fet, a vostè, el sacrifici de la meva vida, i, amb el de la meva vida, els dels projectes que hi anaven encadenats. Però, ho dic amb orgull, Mercedes, Déu em necessitava, i vaig sobreviure. Analitzi el passat, examini el present, tracti d’endevinar el futur, i vegi si no sóc l’instrument del Senyor. Les desgràcies més espantoses, els patiments més cruels, l’abandó dels qui m’estimaven, la persecució dels qui no em coneixien, aquesta va ser la primera part de la meva vida; a continuació, de cop, després de la captivitat, la solitud i la misèria, m’arriba l’aire, la llibertat i una fortuna tan immensa, tan prestigiosa, tan desmesurada, que, si no era cec, havia de pensar que Déu me l’enviava per acomplir grans designis. D’aleshores ençà, aquesta fortuna m’ha semblat un sacerdoci; d’aleshores ençà, ja no he pensat ni mica en aquesta vida de la qual vostè, pobra dona, ha assaborit a vegades la dolçor; d’aleshores ençà, ni una hora de calma, ni una. Em sentia empès com el núvol de foc travessant el cel per anar a cremar les ciutats maleïdes. Com els audaços capitans que s’embarquen per a un viatge perillós o planegen una expedició arriscada, jo preparava els queviures, carregava les armes, reunia els mitjans d’atac i de defensa, acostumant el cos als exercicis més violents, l’esperit als xocs més brutals, ensinistrant el braç per matar, els ulls a veure patir, la boca a somriure davant les escenes més terribles. De bo, de confiat, d’oblidadís, vaig tornar-me venjatiu, simulador, malvat, o més aviat impassible com la sorda i cega fatalitat. Aleshores, vaig llançar-me per la via que se m’havia obert, vaig travessar l’espai i vaig arribar al final: desgraciats dels qui vaig trobar pel camí!

—Prou! —digué Mercedes—. Prou, Edmond! Cregui que l’única que va poder-lo reconèixer és també l’única que va poder-lo comprendre. Ara bé, aquella que va saber reconèixer-lo, que va poder-lo comprendre, aquella que vostè hagués esmicolat com vidre si l’hagués trobat al seu camí, va haver d’admirar-lo, Edmond! De la mateixa manera que hi ha un abisme entre el passat i jo, n’hi ha un entre vostè i els altres homes; i la meva tortura més dolorosa és comparar, perquè no hi ha res al món que valgui el que vostè val, res que se li assembli. Ara, digui’m adéu, Edmond, i separem-nos.

—Abans que la deixi, ¿què desitja, Mercedes?

—Una sola cosa, Edmond, que el meu fill sigui feliç.

—Pregui al Senyor, l’únic que té l’existència dels homes a les seves mans, que aparti la mort d’ell; de la resta, me n’encarregaré jo.

—Gràcies, Edmond.

—¿I vostè, Mercedes?

—Jo no necessito res, visc entre dues tombes. L’una, la d’Edmond Dantès, mort fa molt de temps: l’estimava! La paraula ja no escau gens als meus llavis marcits, però el cor encara se’n recorda, i per res del món voldria perdre aquesta memòria. L’altra tomba és la d’un home que Edmond Dantès ha matat; aprovo la mort, però he de pregar pel difunt.

—El seu fill serà feliç, senyora —va repetir el comte.

—Aleshores seré tan feliç com puc ser-ho.

—Però… en fi… ¿què farà?

Mercedes va somriure amb tristesa.

—Si li digués que viuré aquí com la Mercedes d’abans, és a dir treballant, no s’ho creuria; ja no sé sinó resar, però no necessito treballar: el petit tresor enterrat per vostè ha aparegut a l’indret indicat. Intentaran esbrinar qui sóc, preguntaran què faig, ignoraran com visc… no hi fa res! És un afer entre Déu, vostè i jo.

—Mercedes, no l’hi reprotxo —va dir el comte—, però va exagerar el sacrifici en abandonar la fortuna reunida pel senyor de Morcerf, la meitat de la qual li corresponia per dret.

—Ja veig el que vol proposar-me, però no puc acceptar-ho, Edmond, el meu fill m’ho prohibiria.

—Aleshores em guardaré de fer res per vostè que no compti amb l’aprovació del senyor Albert de Morcerf. M’assabentaré de les intencions del seu fill i m’hi sotmetré. Si ell accepta, però, el que vull fer, ¿l’imitarà vostè sense cap repugnància?

—Ja sap, Edmond, que he deixat de ser una criatura que pensa: l’única determinació que he adoptat és la de no decidir res. Déu m’ha sacsejat tant enmig de les seves tempestes, que he perdut la voluntat. Entre les seves mans, sóc com un passerell entre les urpes de l’àguila. Si visc, és perquè ell no vol que mori. Si m’envia socors, serà perquè ell ho voldrà, i els acceptaré.

—Vagi amb compte, senyora —va dir Montecristo—, no és així com cal adorar Déu! Déu vol que se’l comprengui i que se li discuteixi el poder: per això ens va donar el lliure albir.

—Desgraciat! —va exclamar Mercedes—. No em parlí així. Si jo cregués que Déu va donar-me el lliure albir, ¿què em quedaria, doncs, per salvar-me de la desesperació?

Montecristo va empal·lidir una mica i va ajupir el cap, esclafat per aquella vehemència del dolor.

—¿No vol dir-me a reveure? —va dir, allargant-li la mà.

—Al contrari, li dic a reveure —va replicar Mercedes, assenyalant-li el cel amb solemnitat—, per demostrar-li que encara em queda esperança.

I, després de tocar la mà del comte amb la seva, tremolosa, Mercedes va precipitar-se cap a l’escala i va desaparèixer de la vista de Montecristo.

El comte va sortir lentament de la casa i va agafar el camí del port.

Però Mercedes no el va veure allunyar-se encara que es trobava a la finestra de la petita habitació del pare de Dantès. Els seus ulls buscaven en la llunyania el vaixell que se li emportava el fill per la vasta mar.

També és cert que la seva veu, com a desgrat d’ella mateixa, murmurava baixet:

—Edmond, Edmond, Edmond!





CXIV


El passat

El comte va sortir desolat de la casa on deixava Mercedes per no veure-la mai més, segons totes les probabilitats.

D’ençà de la mort del petit Édouard, Montecristo havia experimentat un gran canvi. Un cop havia arribat, per una costa lenta i tortuosa, al cim de la seva venjança, havia vist l’abisme del dubte a l’altra banda de la muntanya.

Encara més. La conversa que acabava de mantenir amb Mercedes havia desvetllat tants records que li calia combatre’ls.

Un home del tremp del comte no podia surar molt temps en la malenconia, que pot donar vida als esperits vulgars, concedint-los una originalitat aparent, però que mata les ànimes superiors. Va dir-se que, per haver arribat gairebé a l’extrem de blasmar-se ell mateix, calia que se li hagués escapat un error en els càlculs.

«Miro malament el passat —va dir-se—, no puc haver-me equivocat així. ¿Vaig proposar-me un objectiu insensat? ¿He anat errat durant deu anys? ¿N’hi hauria hagut prou amb una hora per demostrar a l’arquitecte que l’obra de totes les seves esperances era, si no impossible, almenys sacrílega? No vull acostumar-me a aquesta idea, em tornaria boig. El que falta als meus raonaments d’avui és l’apreciació exacta del passat, perquè torno a veure’l des de l’altre extrem de l’horitzó. En efecte, a mesura que avances, el passat, semblant al paisatge pel qual camines, s’esborra mentre te n’allunyes, Em passa com a la gent que es fa una ferida somiant: la miren i la senten, però no recorden haver-la rebut.

»Au, doncs, home regenerat; au, ric extravagant; au, dorment despertat: au, visionari totpoderós; au, milionari invencible, reprèn per un instant la funesta perspectiva de la vida miserable i famolenca, torna a passar pels camins pels quals et va empènyer la fatalitat, va conduir-te la desgràcia i et va rebre la desesperació. Massa diamants, or i felicitat rellueixen avui al vidre del mirall on Montecristo mira Dantès. Amaga els diamants, embruta l’or, esborra les lluentors; ric, retroba el pobre; lliure, retroba el presoner; ressuscitat, retroba el cadàver».

Mentre es deia això, Montecristo seguia el carrer de la Caisserie. Era el mateix pel qual, vint-i-quatre anys abans, l’havia conduït una guàrdia silenciosa i nocturna; les cases, d’aspecte alegre i animat, aquella nit eren fosques, mudes, tancades.

—Són, però, les mateixes —va murmurar Montecristo—. Només que aleshores era de nit i ara som a plena llum; és el sol que ho il·lumina tot i li dóna aquest caràcter alegre.

Va baixar als molls pel carrer Saint-Laurent i va dirigir-se a la Consigna: era el punt del port on l’havien embarcat. Passava una barca de passeig amb el seu dosser de dril. Montecristo va cridar el patró, que va acudir immediatament, amb la pressa dels mariners que s’ensumen un bon guany.

El temps era magnífic, el viatge va ser una festa. Roig i flamejant, el sol baixava a l’horitzó sobre les ones, que s’encenien a mesura que l’astre se’ls acostava; la mar, llisa com un mirall, s’arrissava de vegades, quan els peixos, perseguits per un enemic ocult, saltaven fora de l’aigua per demanar la salvació a un altre element; en fi, a l’horitzó, s’albiraven, blanques i gracioses com gavines viatgeres, les barques de pescadors que es dirigeixen a les Martigues, o els vaixells mercants rumb a Còrsega o a Espanya.

Malgrat la bellesa del cel, malgrat les barques de graciosos perfils, malgrat la llum daurada que inundava el paisatge, el comte, embolcallat amb la capa, recordava d’un a un els detalls del terrible viatge: l’única llum, aïllada, que cremava als Catalans; la visió del castell d’If, que va revelar-li on el portaven, la lluita amb els gendarmes quan va voler llançar-se al mar; la desesperació de sentir-se vençut, i la sensació freda, com un anell de gel, del canó de la carrabina a la templa.

I, a poc a poc, com les fonts assecades per l’estiu, que, quan s’amunteguen els núvols de la tardor, s’humitegen lentament i comencen a brollar gota a gota, el comte de Montecristo va sentir, també gota a gota, brollar-li al pit el vell fel que havia inundat antany el cor d’Edmond Dantès.

D’ençà d’aleshores, el cel bonic, les barques gracioses i la llum ardent van desaparèixer: el cel va cobrir-se de crespons fúnebres, i l’aparició del negre gegant anomenat castell d’If va estremir-lo com si, de cop i volta, se li hagués aparegut l’espectre d’un enemic mortal.

Van arribar.

Instintivament, el comte va recular a la popa de la barca, tot i que el patró li deia amb tanta amabilitat com podia que ja atracaven a l’illot.

Montecristo va recordar que, en aquell indret, en la mateixa roca, els guàrdies l’havien arrossegat amb violència i l’havien obligat a pujar la rampa punxant-li als ronyons amb la punta d’una baioneta.

Aleshores, el viatge havia semblat molt llarg a Edmond Dantès; Montecristo, en canvi, l’havia trobat molt curt. Junt amb el polsim humit del mar, cada vogada havia fet brollar un milió de pensaments i records.

D’ençà de la revolució de Juliol, ja no hi havia presoners al castell d’If, el cos de guàrdia s’havia convertit en un post destinat a evitar el contraban, i un conserge esperava els curiosos a la porta per mostrar-los aquell monument del terror esdevingut un monument de la curiositat.

I, tanmateix, encara que van informar-lo d’aquests detalls, quan va entrar sota la volta, va baixar per la negra escala i van conduir-los a les masmorres que havia demanat veure, va empal·lidir; una suor freda va cobrir-li el front, el cor se li va glaçar.

Va preguntar si hi quedava algun antic escarceller dels temps de la Restauració: tots s’havien retirat o els havien assignat altres tasques.

El conserge que l’acompanyava només hi era des de 1830.

Van conduir-lo a la que havia estat la seva masmorra.

Va veure de nou la llum lívida filtrant-se per l’estreta lluerna. Darrere el lloc ocupat abans pel llit, ja retirat, hi havia, encara que tapat, però visible a causa de les pedres més noves, el forat excavat per mossèn Faria.

Montecristo va sentir que les cames li feien figa, va agafar un escambell de fusta i va seure.

—¿Corren altres històries sobre aquest castell a més de la de l’empresonament de Mirabeau[158]? —va preguntar el comte—. ¿Hi ha alguna tradició sobre aquests lúgubres indrets o encara costa de creure que hi hagi hagut mai gent tancada?

—Sí, senyor —va respondre el conserge—, i l’escarceller Antoine me’n va transmetre una sobre aquesta mateixa masmorra.

Montecristo va estremir-se. Aquell Antoine era el seu escarceller. Gairebé n’havia oblidat les fesomies, però, quan va sentir-ne pronunciar el nom, va reveure’l com era, amb la cara encerclada per una barba, el gec marró i el menat de claus del qual sentia sempre la dringadissa.

El comte va girar-se i li va semblar veure’l a la foscor del passadís, encara més densa a causa de la torxa que flamejava a les mans del conserge.

—¿El senyor vol que l’hi conti?

—Sí —va fer Montecristo—, digui.

I, espantat de sentir-se contar la seva pròpia història, va posar-se la mà al pit per comprimir un violent batec del cor.

—Digui —va repetir.

—Aquesta masmorra —va començar el conserge—, l’ocupava un presoner, ja fa molt de temps d’això, un home molt perillós, pel que sembla, i, a sobre, ple d’enginy. A la mateixa època, hi havia un altre home al castell, però aquest no era un malvat sinó un pobre mossèn boig.

—Ah, boig! —va repetir Montecristo—. ¿I quina era la seva bogeria?

—Oferia milions si li tornaven la llibertat.

Montecristo va alçar els ulls al cel, però no el va veure: entre ell i el firmament, hi havia un vel de pedra. Va recordar que també n’hi havia hagut un, no menys gruixut, entre els ulls de les persones a qui mossèn Faria oferia tresors i els tresors que els oferia.

—¿Podien veure’s, els presos? —va preguntar Montecristo.

—Oh, no senyor, era expressament prohibit, però van eludir la prohibició excavant una galeria que anava d’una masmorra a l’altra.

—¿Quin dels dos va foradar-la?

—Oh, va ser certament el jove! —va respondre el conserge—. Era hàbil i fort mentre que el pobre mossèn era vell i feble; d’altra banda, tenia el cervell massa trastocat per seguir una idea.

—Cecs!… —va murmurar Montecristo.

—Fos com fos —va continuar el conserge—, el jove va foradar una galeria. ¿Amb què? No ho sabem. Però va excavar-la, i la prova és que, avui, encara en veiem el senyal. Miri, ¿el veu?

I va acostar la torxa a la paret.

—Ah, sí, és veritat! —va fer el comte, amb la veu ofegada per l’emoció.

—Va resultar que els dos presoners van comunicar-se. ¿Quant de temps va durar la comunicació? Tampoc no ho sabem. Ara bé, un dia, el presoner vell va posar-se malalt i va morir. ¿Endevina què va fer el jove? —va preguntar el conserge.

—Digui.

—Va emportar-se el difunt i va posar-lo al seu propi llit, de cara a la paret; després va tornar a la masmorra buida, va tapar el forat i va esmunyir-se dins el sac del mort. ¿Ha vist mai una ocurrència semblant?

Montecristo va tancar els ulls i va sentir reviure totes les sensacions que havia experimentat quan la tela basta, encara impregnada de la fredor del cadàver, li havia fregat la cara.

L’escarceller va continuar:

—Miri, vet aquí quin era el seu projecte: es pensava que, al castell d’If, enterraven els morts i, com que suposava que no s’hi feien despeses amb taüts per als presos, comptava aixecar la terra amb les espatlles. Desgraciadament, però, al castell, hi havia un costum que li destarotava el pla: no hi enterraven els morts, es limitaven a lligar-los una bala de canó als peus i llançar-los al mar. I així van fer-ho. Van llançar el nostre home de dalt de la galeria. L’endemà, van trobar el veritable difunt al llit d’ell i ho van endevinar tot, perquè els enterramorts van dir el que no s’havien atrevit a confessar fins aleshores: que, al moment de llançar el cos al buit, havien sentit un crit terrible, ofegat immediatament per l’aigua on el cadàver havia desaparegut.

El comte va respirar penosament, tenia el front amarat de suor, l’angoixa li oprimia el cor.

—No —va murmurar—, no! El dubte que vaig tenir era un començament d’oblit; aquí, però, el cor torna a sentir fam de venjança —i va afegir en veu alta—: ¿I no se’n va sentir parlar mai més, del presoner?

—Mai de la vida. I és fàcil d’entendre per dues raons: va caure de pla i des de cinquanta peus; degué matar-se a l’acte.

—Em diu que van lligar-li una bala de canó als peus: degué caure, doncs, dret.

—O va caure dret —va replicar el conserge—, i aleshores el pes de la bala va, arrossegar-lo al fons, on va quedar-se, el pobre home.

—¿El compadeix?

—A fe meva, sí, encara que es trobés en el seu element.

—¿Què vol dir?

—Que corria la brama que el desgraciat havia estat de jove un oficial de marina detingut per bonapartisme.

«Cert! —va dir-se el comte—. Déu et va fer per nedar per sobre del foc i de les flames. Així, el pobre mariner viu en el record d’alguns narradors d’històries: n’expliquen la terrible història a la vora del foc, i tothom s’estremeix quan talla l’espai per enfonsar-se al mar».

Va preguntar en veu alta:

—¿No se n’ha sabut mai el nom?

—¿Què diu? Ah, no! Només el coneixien pel número 34.

«Villefort, Villefort! —va dir-se Montecristo—. Segurament el devies repetir moltes vegades quan el meu espectre importunava els teus insomnis».

—¿El senyor vol continuar la visita? —va preguntar el conserge.

—Sí, sobretot si vol ensenyar-me la masmorra del pobre mossèn.

—Ah, la del número 27!

—Sí, la del número 27 —va repetir Montecristo.

I va semblar-li sentir encara la veu de mossèn Faria quan ell li havia preguntat el nom i l’altre li havia cridat aquell número a través de la paret.

—Vingui.

—Esperi —va dir Montecristo—, vull fer un cop d’ull a tots els racons d’aquesta masmorra.

—Al punt —va dir el guia—, m’he descuidat la clau de l’altra.

—Vagi a buscar-la.

—Li deixo la torxa.

—No, emporti-se-la.

—Però es quedarà sense llum!

—Hi veig de nit.

—Guaita, com ell!

—¿Quin ell?

—El número 34. Diuen que s’havia acostumat tant a la fosca que hauria vist una agulla al punt més obscur de la masmorra.

«Va necessitar deu anys per aconseguir-ho», va dir-se el comte.

El guia va allunyar-se amb la torxa.

El comte havia dit la veritat; amb prou feines feia uns segons que es trobava a les fosques, quan ja ho distingia tot com a plena llum.

Aleshores va mirar al seu voltant i va reconèixer perfectament la seva masmorra.

—Sí —va murmurar—, vet aquí la pedra que em servia de seient, vet aquí el senyal de les meves espatlles, que van deixar la seva empremta a la paret! Vet aquí la taca de la sang que va sortir-me del front la vegada que vaig voler trencar-me el cap contra la paret!… Oh, aquests números… els recordo… vaig fer-los un dia que calculava l’edat del meu pare per saber si tornaria a veure’l viu, i la de Mercedes per saber si la trobaria encara lliure… Vaig tenir un instant d’esperança després d’enllestir el càlcul… No comptava amb la fam ni amb la infidelitat!

I una rialla amarga va escapar de la boca del comte. Acabava de veure, com en un somni, el seu pare conduït a la tomba… Mercedes caminant cap a l’altar!

A l’altra paret, una inscripció va cridar-li l’atenció. Destacava, encara blanca, sobre la paret verdosa. Va llegir:

Déu meu, conserva’m la memòria

—Oh, sí —va exclamar—, és la pregària dels meus últims temps. Ja no demanava la llibertat, demanava la memòria, temia tornar-me boig i oblidar. Déu meu, m’has conservat la memòria i he recordat. Gràcies, gràcies, Déu meu!

Llavors, la llum de la torxa va reflectir-se a les parets, era el guia que baixava.

Montecristo va sortir a trobar-lo.

—Segueixi’m —va dir el guia, i, sense necessitat de sortir de nou a la llum del dia, va portar-lo per un passadís subterrani a una altra entrada.

Allí, un munt de pensaments van assaltar Montecristo.

El primer que va veure va ser el meridià dibuixat a la paret, amb l’ajuda del qual Faria comptava les hores; després, el que quedava del llit on havia mort el pobre presoner.

Ara, però, en lloc de les angoixes experimentades a l’altra masmorra, un sentiment dolç i tendre d’agraïment va omplir-li el cor: dues llàgrimes van rodolar-li dels ulls.

—Aquí estava el mossèn boig, i el jove venia a veure’l per allí —va dir el guia, assenyalant a Montecristo la boca de la galeria, que havia quedat destapada per aquella banda—. Pel color de la pedra, un savi va deduir que devia fer uns deu anys que els presoners es veien. Pobres, com devien avorrir-se durant aquells deu anys!

Dantès va treure’s uns quants lluïsos de la butxaca i va donar-los a aquell home, que el compadia per segona vegada sense conèixer-lo.

El conserge va acceptar-los, pensant-se que es tractava de monedes menudes, però, a la llum de la torxa, va adonar-se del valor del que li donava el visitant.

—Senyor —li va dir—, s’ha equivocat.

—¿Què diu?

—M’ha donat or.

—Ja ho sé.

—¿Com, ja ho sap?

—Sí.

—¿Tenia intenció de donar-me’l?

—Sí.

El conserge va mirar-lo amb sorpresa.

—¿I puc quedar-me’l amb la consciència tranquil·la?

—I honestament! —va dir el comte, com Hamlet.

—Senyor —va replicar el conserge, que no s’atrevia a creure en la seva fortuna—, senyor, no comprenc la seva generositat.

—Tanmateix és molt fàcil d’entendre; vaig ser marí i la seva història ha degut colpir-me més que als altres visitants.

—Aleshores, senyor, com que és tan generós —digué el guia—, es mereix que li regali una cosa.

—¿Què tens per oferir-me, amic meu? ¿Petxines? ¿Alguna labor de palla? Gràcies.

—No, senyor, no, una cosa relacionada amb la història que acabo de contar-li.

—¿De debò? —va exclamar vivament el comte—. ¿Què és, doncs?

—Escolti, vet aquí el que va passar. Vaig dir-me: sempre trobes alguna cosa en una masmorra on hi ha hagut durant quinze anys un presoner, i vaig posar-me a sondar les parets.

—Ah! —va fer Montecristo, recordant el doble amagatall del mossèn.

—A força de buscar —va continuar el conserge—, vaig descobrir que sonava buit al capçal del llit i sota la llar de foc.

—Sí —va dir Montecristo—, sí.

—Vaig treure les pedres i vaig trobar…

—¿Una escala de corda, eines? —va exclamar el comte.

—¿Com ho sap? —va preguntar el conserge, esbalaït.

—No ho sé, ho endevino, és la mena de coses que es troben habitualment als amagatalls dels presoners.

—Sí, senyor, en efecte —va dir el guia—, una escala de corda i eines.

—¿I encara les tens? —va exclamar Montecristo.

—No, senyor, em vaig vendre tots aquests objectes, molt curiosos, a uns visitants, però em queda una altra cosa.

—¿Quina? —va preguntar el comte amb impaciència.

—Una mena de llibre escrit en tires de tela.

—Oh! —va exclamar Montecristo—. ¿Et queda aquest llibre?

—No sé si és un llibre, però és el que li dic que em queda.

—Au, vés a buscar-me’l, amic meu —digué el comte—, i, si és el que jo m’imagino, estigues tranquil.

—Hi vaig corrents, senyor.

I el guia se’n va anar.

Aleshores Montecristo va agenollar-se piadosament davant les restes d’un llit que la mort havia transformat per a ell en un altar.

—Oh, segon pare meu! —va exclamar—. Tu, que vas donar-me la llibertat, la ciència i la riquesa; tu, que, semblant a les criatures d’una essència superior a la nostra, posseïes la ciència del bé i del mal, si queda, al fons de la tomba, alguna cosa de nosaltres que s’estremeixi en sentir la veu dels qui ens hem quedat a la terra; si, després de la transfiguració que pateix el cadàver, alguna cosa animada sura als llocs on hem estimat o patit molt, noble cor, esperit suprem, ànima profunda, et conjuro que, amb un mot, un senyal o una revelació de qualsevol mena, en nom de l’amor paternal que em concedies i del respecte filial que jo et tenia, em treguis la resta de dubte que, si es transforma en convicció, es convertirà en penediment.

El comte va abaixar el cap i va ajuntar les mans.

—Tingui, senyor! —digué una veu darrere seu.

Montecristo va estremir-se i es va girar.

El conserge li allargava les tires de tela sobre les quals mossèn Faria havia escampat els tresors de la seva ciència. El manuscrit era la gran obra de mossèn Faria sobre la reialesa a Itàlia.

El comte va apoderar-se’n amb ànsia. Els seus ulls van fixar-se primer de tot en l’epígraf. Va llegir:

Arrencaràs les dents al dragó i trepitjaràs els lleons, ha dit el Senyor.

—Ah, vet aquí la resposta! —va exclamar—. Gràcies, pare, gràcies!

Es va treure de la butxaca una petita cartera que contenia deu bitllets de mil francs cadascun.

—Té —digué al conserge—, agafa-la.

—¿Me la dóna?

—Sí, però amb la condició que no miraràs el que conté fins que jo no me n’hauré anat.

I, prement contra el pit la relíquia que acabava de retrobar i que, per a ell, era tan valuosa com el tresor més gran, va sortir del subterrani i va pujar a la barca.

—A Marsella! —digué.

Mentre s’allunyaven, va murmurar amb els ulls clavats a la llòbrega presó:

—Pobres dels qui van fer-me tancar en aquesta presó i dels qui van oblidar que hi era!

Quan passaven davant dels Catalans, va girar-se. Tapant-se la cara amb la capa, va murmurar el nom d’una dona.

La victòria era completa, el comte havia vençut dues vegades el dubte.

El nom, pronunciat amb una tendresa que era gairebé amor, era el d’Haidea.

En desembarcar, Montecristo va dirigir-se al cementiri, on sabia que trobaria Morrel.

També ell, antany, havia buscat piadosament una tomba en aquell cementiri, però inútilment. Ell, que tornava a França carregat de milions, no havia pogut trobar el sepulcre del seu pare, mort de fam.

Malgrat que Morrel hi havia fet posar una creu, aquesta havia caigut i l’enterramorts l’havia cremat, com els enterramorts fan amb tota la fusta vella dels cementiris.

El digne comerciant havia tingut més sort. Mort en braços dels seus fills, aquests l’havien fet enterrar al costat de la dona, que l’havia precedit feia dos anys en el viatge a l’eternitat.

Dues amples lloses de marbre amb els noms gravats, una al costat de l’altra, es trobaven en un petit clos envoltat per una balustrada de ferro, a l’ombra de quatre xiprers.

Maximilien, recolzat en un dels arbres, mirava amb ulls apagats les dues tombes.

El seu dolor era profund, gairebé el trastocava.

—No és aquí on has de mirar, Maximilien —va dir-li el comte—, sinó allà.

I va assenyalar-li el cel.

—Els morts són pertot arreu —va respondre Morrel—. ¿No és el que va dir-me quan em feia abandonar París?

—Durant el viatge, Maximilien, va demanar-me que ens aturéssim uns dies a Marsella. ¿Encara ho vol?

—Ja no vull res, comte, però em sembla que em resultarà menys penós esperar a Marsella que no en una altra banda.

—Millor, Maximilien, perquè jo el deixo. ¿Compto encara amb la seva paraula?

—Ah, l’oblidaré, comte, l’oblidaré!

—No! No l’oblidarà perquè és un home d’honor per damunt de tot, Morrel, perquè ho va jurar i perquè ho jurarà una altra vegada.

—Oh, comte, tingui pietat de mi! Sóc tan desgraciat!

—He conegut un home més desgraciat que vostè, Morrel.

—Impossible!

—Ai! —va exclamar Montecristo—. Un dels orgulls de la nostra pobra humanitat és que cadascú es creu més desgraciat que l’infortunat que plora i gemega al seu costat.

—¿Qui és més desgraciat que l’home que ha perdut l’únic bé que estimava i desitjava el món?

—Escolti, Morrel, i concentri un instant l’atenció en el que vaig a dir-li. Vaig conèixer un home que, com vostè, havia dipositat totes les esperances de felicitat en una dona. Era jove, tenia un pare vell al qual estimava, una promesa a la qual adorava. Anava a casar-s’hi quan, de cop i volta, per un d’aquests capricis de la sort que farien dubtar de la bondat de Déu (si Déu no es revelés més tard demostrant que tot és per a ell un mitjà de conduir les coses a la seva unitat infinita), van prendre-li la llibertat, la promesa i el futur amb el qual somiava i que considerava seu (perquè, cec com estava, només podia llegir en el present), per llançar-lo al fons d’una masmorra.

—Oh! —va exclamar Morrel—. D’una masmorra, en surts al cap de vuit dies, d’un mes o d’un any.

—Va passar-n’hi catorze, Morrel —digué el comte, posant-li una mà a l’espatlla.

Maximilien va estremir-se.

—Catorze anys! —va murmurar.

—Catorze anys! —va repetir el comte—. Durant aquests catorze anys, va tenir molts moments de desesperació. També ell, com vostè, Morrel, pensant-se que era el més desgraciat dels homes, va voler matar-se.

—¿I bé?

—Doncs, bé, en el moment suprem, Déu se li va revelar a través d’un mitjà humà, perquè Déu ja no fa miracles. Potser, a la primeria, no va comprendre la misericòrdia infinita del Senyor: els ulls velats per les llàgrimes necessiten temps per obrir del tot les parpelles. Finalment, però, va prendre paciència i va esperar. Un dia, va sortir miraculosament de la tomba, transfigurat, ric, poderós, gairebé un déu. El primer crit va ser per al seu pare, però el seu pare era mort.

—També va morir-se’m el meu —digué Morrel.

—Sí, però va morir en braços de vostè, estimat, feliç, honrat, ric, després d’una llarga vida. El pare de l’altre havia mort pobre, desesperat, dubtant de Déu, i, quan, deu anys després de la seva mort, el fill va buscar-ne la tomba, fins i tot aquesta havia desaparegut i ningú va poder dir-li: aquí reposa en la pau del Senyor el cor que tant va estimar-te.

—Oh! —va exclamar Morrel.

—Va ser, doncs, un fill més desgraciat que vostè, Morrel, perquè no sabia ni on trobar la tomba del pare.

—Almenys, però —va replicar Morrel—, li quedava la dona que havia estimat.

—S’equivoca, Morrel. Aquella dona…

—¿Era morta?

—Pitjor; havia estat infidel, s’havia casat amb un dels perseguidors del promès. Ja veu, doncs, que va ser un amant més desgraciat que vostè.

—¿I Déu va enviar-li el consol?

—Si més no, va enviar-li la tranquil·litat.

—¿I encara podrà ser feliç algun dia?

—Això espera, Maximilien.

El jove va ajupir el cap.

—Té la meva promesa —va dir després d’un instant de silenci, tot allargant la mà a Montecristo—, però recordi…

—El 5 d’octubre, Morrel, l’espero a l’illa de Montecristo. El 4, un iot, l’Eurus, l’esperarà al port de Bastia. Presenti’s al patró, que el portarà fins a mi. ¿D’acord, Maximilien?

—D’acord, comte, ho faré, però recordi que el 5 d’octubre…

—Criatura, encara no sap el que és la promesa d’un home… Li he dit vint vegades que, aquell dia, si encara vol morir, Morrel, jo l’ajudaré. Adéu.

—¿Em deixa?

—Sí, tinc feina a Itàlia; el deixo sol, sol amb la seva desgràcia, sol amb l’àliga de poderoses ales que el Senyor envia als elegits per transportar-los als seus peus. La història de Ganímedes, Maximilien, no és una faula sinó una al·legoria.

—¿Quan se’n va?

—Ara mateix, el vaixell de vapor m’espera; d’aquí a una hora, ja seré lluny de vostè. ¿M’acompanya fins al port, Morrel?

—Estic a la seva disposició, comte.

—Abraci’m.

Morrel va escortar el comte fins al port: el fum ja sortia com un torterol immens de la negra xemeneia que el llançava cap al cel. El vaixell va salpar aviat, i, una hora més tard, com havia dit Montecristo, el plomall de fum blanc, amb prou feines visible, fregava l’horitzó de llevant, enfosquit per les primeres boires nocturnes.





CXV


Peppino

Al mateix moment que el vaixell del comte desapareixia darrere el cap Morgiou, un home que recorria el camí de posta de Florència a Roma, acabava de passar per la petita vila d’Aquapendente. Anava força de pressa però procurant no desvetllar sospites.

Vestit amb un redingot o més aviat amb un abric, que el viatge havia gastat força, però que deixava veure, encara nova i brillant, una cinta de la Legió d’Honor, repetida a la jaqueta, l’home havia de ser francès, no solament per la condecoració sinó per l’accent amb què parlava al postilló. Una prova més que havia nascut al país de la llengua universal era que les úniques paraules italianes que sabia eren les de música, que poden, com el goddam[159] de Fígaro, reemplaçar tots els matisos possibles de qualsevol idioma.

—Allegro! —cridava als postillons quan pujaven una costa.

—Moderato! —exclamava quan la baixaven.

I Déu sap que, de pujades i baixades, de Florència a Roma per Aquapendente, n’hi ha un bon grapat!

Aquestes dues paraules, d’altra banda, feien riure molt la bona gent a qui anaven adreçades.

A les envistes de la ciutat eterna, és a dir, en arribar a Storta, punt des del qual s’albira Roma, el viatger no va experimentar gens ni mica la sensació de curiositat entusiasta que llancen tots els estrangers alhora que s’aixequen del seient per provar de veure la famosa cúpula de Sant Pere, el primer que es distingeix de la ciutat abans que cap altra cosa.

No, va limitar-se a treure’s una cartera de la butxaca, obrir-la i agafar-ne un paper plegat en quatre, que va estendre i va tornar a plegar amb una cura que semblava respecte. Només va dir:

—Bé, encara el tinc!

El vehicle va travessar la porta del Popolo, va tirar a l’esquerra i va aturar-se a l’hotel d’Espanya. El senyor Pastrini, el nostre vell conegut, va rebre el viatger al llindar de la porta i amb el barret a la mà.

El viatger va baixar, va encarregar un bon dinar i va informar-se de l’adreça de la casa Thomson i French, que van indicar-li a l’instant ja que la firma era una de les més conegudes de Roma.

Es trobava a Via dei Banchi, prop de Sant Pere.

A Roma, com pertot arreu, l’arribada d’un vehicle de posta és un esdeveniment. Deu joves descendents de Màrius i dels Gracs, descalços, amb els colzes foradats, amb una mà repenjada al maluc i l’altre braç corbat de manera pintoresca sobre el cap, miraven el viatger, el vehicle i els cavalls. A aquests nois de la ciutat per excel·lència, s’havia afegit una cinquantena de badocs dels Estats Pontificis, dels que es dediquen a clavar escopinades des del pont Sant’Angelo al Tíber, quan hi baixa aigua.

Ara bé, com que els nois i els badocs de Roma, més feliços que els de París, entenen totes les llengües i sobretot la francesa, van entendre que el viatger demanava una habitació, després un dinar, i, finalment, la direcció de la casa Thomson i French.

El resultat va ser que, quan el nouvingut va sortir de l’hotel amb el cicerone de rigor, un home va destacar-se del grup de curiosos i, sense que el viatger el veiés, ni el guia semblés adonar-se’n, va posar-se a caminar a poca distància de l’estranger, seguint-lo amb tanta traça com ho hauria fet un agent de la policia parisenca.

Al francès, li corria tanta pressa anar a la casa Thomson i French, que no havia esperat ni que enganxessin els cavalls: el vehicle havia d’atrapar-lo pel camí o esperar-lo a la porta del banc.

Van arribar sense que el vehicle es presentés.

El francès va entrar, deixant al vestíbul el guia, que va posar-se immediatament a fer-la petar amb dos o tres d’aquests industrials sense indústria, o més aviat amb mil indústries, que, a Roma, es passen la vida a la porta de bancs, esglésies, ruïnes, museus o teatres.

L’home que s’havia separat del grup de curiosos va entrar al mateix temps que el francès. Aquest va trucar a la finestreta de les oficines i va entrar a la primera peça; l’ombra que el seguia va fer el mateix.

—¿Els senyors Thomson i French? —va preguntar l’estranger.

Una mena de lacai va aixecar-se a un senyal d’un empleat de confiança, guardià solemne del primer despatx.

—¿A qui he d’anunciar? —va preguntar el lacai, preparant-se per precedir l’estranger.

—El senyor baró de Danglars —va respondre el viatger.

—Vingui.

Va obrir-se una porta, el lacai i el baró hi van desaparèixer.

L’home que havia entrat darrere Danglars va seure en un banc d’espera.

L’empleat va continuar escrivint durant uns cinc minuts; mentrestant, l’home assegut va guardar el silenci més profund i la més estricta immobilitat.

Després, la ploma de l’empleat va deixar de gratar sobre el paper, l’home va aixecar el cap, va mirar atentament al seu voltant, i, un cop va assegurar-se que l’home i ell es trobaven sols, va dir:

—Ah, caram!! ¿De visita, Peppino?

—Sí! —va respondre lacònicament aquest.

—Has ensumat alguna cosa bona en aquest home.

—No és cap mèrit, ens havien avisat.

—¿Ja saps, doncs, què ha vingut a fer aquí, tafaner?

—I tant! A cobrar. L’únic que cal saber és la quantitat.

—T’ho diré de seguida, amic.

—Molt bé, però no em donis una informació falsa, com l’altre dia.

—¿Què dius? ¿De qui em parles? ¿De l’anglès que va emportar-se’n tres mil escuts no fa gaire?

—No, aquell tenia, efectivament, els tres mil escuts, i els hi vam trobar. Parlo del príncep rus.

—¿I bé?

—Doncs que ens vas parlar de trenta mil lliures i només vam trobar-ne vint-i-dues mil.

—Potser vau buscar malament.

—Luigi Vampa va escorcollar-lo personalment.

—Aleshores, o havia pagat els seus deutes…

—¿Un rus?

—O s’havia gastat els diners.

—Al capdavall, és possible.

—Segur. Deixa’m, però, anar al meu observatori o no sabré la quantitat que s’emporta el francès.

Peppino va fer un gest afirmatiu, i, mentre l’empleat desapareixia per la mateixa porta que el lacai i el baró, es va treure un rosari de la butxaca i va posar-se a murmurar algunes oracions.

Al cap d’uns deu minuts, l’empleat va reaparèixer, radiant.

—¿I bé? —va preguntar Peppino al seu amic.

—Alerta, alerta, la suma és forta!

—Entre cinc o sis milions, ¿no?

—Sí, ¿saps la xifra?

—Contra un rebut de sa excel·lència el comte de Montecristo.

—¿El coneixes?

—I amb crèdit obert a Roma, Venècia i Viena.

—Justa la fusta! —va exclamar l’empleat—. ¿Com és que n’estàs tan ben informat?

—Ja t’he dit que ens havien avisat.

—¿Per què has vingut a preguntar-m’ho, doncs?

—Per assegurar-me que és el nostre home.

—És ell, sens dubte… Cinc milions. ¿Un bon pessic, oi, Peppino?

—Sí.

—Nosaltres no en tindrem mai tants.

—Almenys, ens en tocaran les sobres —va respondre filosòficament Peppino.

—Xut! Vet aquí el nostre home.

L’empleat va agafar de nou la ploma; Peppino, el barret. Quan la porta es va obrir, l’un escrivia, l’altre resava.

Danglars semblava radiant. L’acompanyava el banquer, que va conduir-lo fins a la porta.

Peppino va sortir darrere Danglars.

D’acord amb el costum, el cotxe que havia de recollir Danglars l’esperava davant la casa Thomson i French. El cicerone mantenia la porta oberta. Els cicerones són uns éssers molt complaents, als quals podeu demanar tota mena de serveis.

Danglars, àgil com un jove de vint anys, va pujar d’un salt al vehicle. El cicerone va tancar la porta, va enfilar-se al costat del cotxer i va preguntar:

—¿Vol anar a Sant Pere, excel·lència?

—¿Per fer-hi què?

—Ostres, per veure’l!

—No he vingut a Roma a veure res —va dir Danglars en veu molt alta, i va afegir molt baixet, amb el seu somriure àvid—: Hi he vingut a cobrar.

I va tocar-se la cartera, on acabava de ficar-hi una carta.

—Aleshores, excel·lència, anem a…

—A l’hotel.

—Casa Pastrini —va dir el cicerone al cotxer.

Deu minuts més tard, el baró tornava a les seves habitacions i Peppino s’instal·lava al banc situat al costat de la porta de l’hotel després de xiuxiuejar unes paraules a l’orella d’uns dels descendents de Màrius i dels Gracs que hem citat al començament d’aquest capítol: el noi va anar-se’n corrent a carrera oberta cap al Capitoli.

Danglars es trobava cansat, satisfet i tenia son. Va estirar-se al llit, va posar-se la cartera sota el coixí i va adormir-se.

Peppino tenia temps de sobres: va jugar a la morra amb uns camàlics, va perdre tres escuts i, per consolar-se’n, es va beure un flascó de vi d’Orvietto.

L’endemà, Danglars va despertar-se tard malgrat que s’havia ficat al llit d’hora; feia cinc o sis nits que dormia malament, això quan dormia.

Va esmorzar copiosament, i, com que no tenia cap interès a veure les belleses de la ciutat eterna, com ja havia dit, va demanar els cavalls de posta per al migdia.

Però Danglars no havia comptat amb les formalitats de la policia ni amb la mandra de l’encarregat de la posta.

Els cavalls no van arribar fins les dues, i el cicerone no va tornar amb el passaport visat fins les tres.

Els preparatius havien congregat davant la porta de mestre Pastrini una colla de badocs.

Tampoc no hi faltaven els descendents de Màrius i dels Gracs.

El baró va travessar triomfalment els grups, que el tractaven d’excel·lència per guanyar-se una propina.

Com que Danglars, home molt populista com sabem, s’havia acontentat de fer-se tractar de baró fins aleshores i ningú no l’havia tractat mai d’excel·lència, el títol va afalagar-lo i va distribuir una dotzena de monedes entre aquella trepa, disposada, per una dotzena més, a tractar-lo d’altesa.

—¿Per quina ruta? —va preguntar en italià el postilló.

—Per la d’Ancona —va respondre el baró.

El senyor Pastrini va traduir la pregunta i la resposta, i el vehicle va arrencar al galop.

Danglars volia anar a Venècia i cobrar-hi una part de la seva fortuna; després es dirigiria a Viena per treure’n la resta.

La seva intenció era establir-se en aquesta última capital, que, segons li havien assegurat, era una ciutat de plaer.

Amb prou feines havien fet tres llegües per la campanya romana, va començar a fosquejar. Danglars no s’havia imaginat que fos tant tard, si no s’hauria quedat a Roma. Va preguntar al postilló quan faltava per arribar a la pròxima ciutat.

—Non capisco! —va respondre el postilló.

Danglars va fer un moviment amb el cap que volia dir: molt bé!

El vehicle va continuar la seva ruta.

«M’aturaré a la pròxima posta», va dir-se Danglars.

Encara gaudia una mica del benestar experimentat el dia abans i que li havia proporcionat una nit tan bona. Anava còmodament estirat en una bona calessa anglesa de dobles ballestes, se sentia arrossegat pel galop de dos cavalls excel·lents i sabia que l’etapa era de set llegües. ¿Què pots fer en una situació semblant, quan ets banquer i has fet feliçment bancarrota?

Danglars va pensar deu minuts en la dona, que s’havia quedat a París, deu més en la filla, que voltava pel món amb la senyoreta d’Armilly, i va concedir-ne deu més als creditors i a la manera com pensava gastar-se els diners; a continuació, sense res més en què pensar, va tancar els ulls i va adormir-se.

Tanmateix, a vegades, a causa d’un sotrac més fort que els altres, obria els ulls. Encara continuava sentint-se transportat a la mateixa velocitat per la campanya de Roma, sembrada d’aqüeductes trencats, que semblaven gegants de granit petrificats en plena carrera. Però la nit era freda, fosca, plujosa, i, per a un home mig ensopit, resultava molt millor quedar-se a l’interior del vehicle amb els ulls tancats que treure el cap per la finestreta per preguntar on es trobaven a un postilló que només sabia respondre: Non capisco!

Danglars, doncs, va continuar dormint, tot dient-se que ja es despertaria a la pròxima posta.

El vehicle va aturar-se, Danglars va pensar-se que ja havien arribat al punt tan desitjat. Va obrir els ulls, va mirar a través del vidre, esperant trobar-se al mig d’una població, però només va veure una mena de casalot aïllat i tres o quatre homes que anaven i venien com ombres.

Va esperar un moment que el postilló que havia acabat la seva etapa anés a reclamar-li la paga; esperava aprofitar l’ocasió per demanar informació al nou cotxer. Però van desenganxar el cavalls i van canviar-los sense que ningú anés a demanar-li diners. Danglars, sorprès, va obrir la portella, però una mà vigorosa el va empènyer de nou endins, i el vehicle va començar a rodar.

El baró, estupefacte, va despertar-se del tot.

—Eh! —va cridar al postilló—, eh, mio caro!

Continuava amb el seu italià de romança, el que havia retingut quan la seva filla cantava duos amb el príncep Cavalcanti.

Però mio caro no va respondre.

Danglars va limitar-se aleshores a obrir el vidre.

—¿Eh, amic, on anem? —va preguntar, traient el cap per la finestreta.

—Dentro la testa! —va cridar una veu imperiosa i greu, acompanyada d’un gest d’amenaça.

Danglars va comprendre que dentro la testa volia dir: fica el cap dins. Com podem veure, feia ràpids progressos amb l’italià.

Va obeir, no sense inquietud, i, com que el neguit augmentava de minut en minut, un moment més tard, el seu cervell, en lloc del buit que hem assenyalat quan Danglars es posava en camí i que li havia provocat son, va trobar-se ple d’una quantitat de pensaments més aptes per a mantenir despert l’interès d’un viatger, i sobretot d’un en la situació de Danglars.

Els ulls li van adquirir el grau de finesa per escrutar les tenebres que les emocions fortes proporcionen a la primeria, i que després s’esmussa per exercitar-lo massa. Abans de tenir por, hi veus normal; mentre en tens, hi veus el doble; després de tenir-ne, ho veus tot borrós.

Danglars va distingir un home embolcallat amb una capa, que galopava al costat de la portella de la dreta.

«Algun gendarme —va dir-se—. Els telègrafs francesos deuen haver donat la meva descripció a les autoritats pontifícies!».

Va decidir acabar amb aquella ansietat.

—¿On em porten? —va preguntar.

—Dentro la testa! —va repetir la mateixa veu amb el mateix to d’amenaça.

Va mirar a la portella de l’esquerra.

Un altre genet galopava per aquella banda.

«Decididament —va dir-se Danglars mentre la suor li xopava el front—, decididament, m’han enxampat».

Va deixar-se caure al seient de la calessa, ara no pas per dormir sinó per rumiar.

Un instant després, va sortir la lluna.

Des de l’interior de la calessa, va escrutar els camps i va tornar a veure els gran aqüeductes, fantasmes de pedra, que ja havia observat abans; ara, però, en lloc de tenir-los a la dreta, els tenia a l’esquerra.

Va comprendre que havien fet fer mitja volta al vehicle i tornaven a Roma.

—Oh, desgraciat de mi —va murmurar—, deuen haver obtingut l’extradició!

El vehicle continuava rodant a una velocitat esgarrifosa. Va transcórrer una hora, terrible, perquè el fugitiu, a cada nou indici, s’adonava sense cap mena de dubte que desfeien el camí. Finalment va semblar-li que anaven a topar amb una massa fosca, però el vehicle va girar, seguint el que no era sinó el cinturó de fortificacions que envolta Roma.

—Oh, oh! —va murmurar Danglars—. No entrem a la ciutat, per tant no m’ha detingut la justícia. Déu meu, ¿i si fossin…?

El cabells se li van posar de punta.

Va recordar les interessants històries de bandolers romans, tan poc cregudes a París, que Albert de Morcerf havia contat a la senyora Danglars i Eugénie, quan el jove vescomte anava a convertir-se en gendre de l’una i marit de l’altra.

—Potser es tracta de lladres! —va murmurar.

De cop i volta, el carruatge va començar a rodar per un terra més dur que el d’un camí. Danglars va arriscar-se a fer una ullada a banda i banda: va veure monuments de formes estranyes, i, recordant amb tots els detalls el relat de Morcerf, va dir-se que es devia trobar a la via Àpia.

A l’esquerra, en una mena de vall, hi havia una excavació circular.

Era el circ de Caracal·la.

El genet que galopava a la dreta va donar una ordre, el vehicle va aturar-se.

Al mateix temps, va obrir-se la portella de l’esquerra.

—Scindi! —va ordenar una veu.

Danglars va baixar immediatament; encara no parlava italià, però ja l’entenia.

Més mort que viu, va mirar al seu voltant.

L’encerclaven quatre homes, sense comptar el postilló.

—Di quà —va dir un d’ells, començant a baixar una petita senda que, des de la via Apia, s’endinsava pel terreny desigual de la campanya romana.

Danglars va seguir el guia sense discutir; no li calia girar-se per saber que els altres tres homes continuaven darrere.

Tanmateix va semblar-li que s’anaven quedant com a sentinelles a distàncies més o menys regulars.

Després d’uns deu minuts de marxa, durant els quals Danglars no va bescanviar ni una paraula amb el guia, va trobar-se entre un pujol i una mata d’herbes altes. Tres homes, drets i silenciosos, formaven un triangle del qual ell ocupava el centre.

Va voler parlar, se li va travar la llengua.

—Avanti! —va dir la mateixa veu, autoritària i seca.

Aquest cop Danglars va comprendre per partida doble: per la paraula i pel gest, perquè l’home que caminava darrere seu el va empènyer tan bruscament que va topar contra el guia.

El guia era el nostre amic Peppino, que va enfonsar-se enmig de les altes herbes per una sinuositat que només les fagines i els llangardaixos podien identificar com un camí obert.

Peppino va aturar-se davant una roca coronada per una frondosa mata; entreoberta com una parpella, la roca va deixar pas al jove, que hi va desaparèixer com ho fan per les seves trampes els diables dels nostres contes de fades.

La veu i el gest de l’home que seguia Danglars van obligar el banquer a fer el mateix. Ja no hi havia dubte; el banquer bancarroter se les havia amb bandits romans.

Danglars va actuar com un home situat entre dos perills terribles, al qual la por fa valent. A pesar de la seva panxa, mal preparada per penetrar pels esvorancs del camp romà, va esmunyir-s’hi darrere Peppino, i, deixant-se lliscar tot tancant els ulls, va caure dret.

En tocar a terra, va obrir els ulls.

El camí era ample, però fosc. Peppino, poc preocupat per amagar-se, ara que ja es trobava a casa seva, va encendre una torxa.

Dos homes van baixar darrere Danglars, formant la rereguarda, i, empenyent-lo si s’aturava, van fer-lo arribar per una baixada suau fins al centre d’una cruïlla d’aspecte sinistre.

En efecte, des de les parets, ocupades per files de nínxols superposats, excavats a la roca, enmig de les pedres blanques, semblaven guaitar els ulls negres i profunds de les calaveres.

Un sentinella va fer esclafir contra la mà esquerra les abraçadores de la carrabina.

—Alto!

—Amic! —va dir Peppino—. ¿On és el capità?

—Allí —va dir el sentinella, assenyalant per sobre l’espatlla una mena de gran sala excavada a la roca, la llum de la qual es reflectia en el passadís per gran obertures cintrades.

—Bona presa, capità, bona presa —digué Peppino en italià.

I, agafant Danglars pel coll del redingot, va conduir-lo a una obertura semblant a una porta, per la qual s’entrava a la sala de la qual pareixia que el capità havia fet el seu allotjament.

—¿És l’home? —va preguntar aquest, que llegia amb molta atenció la Vida d’Alexandre, de Plutarc.

—El mateix, capità, el mateix.

—Molt bé, ensenyeu-me’l.

En sentir l’ordre, força impertinent, Peppino va acostar amb tanta brusquedat la torxa a la cara de Danglars que el banquer va retrocedir vivament perquè no li cremés les pestanyes.

La cara, trasbalsada, oferia tots el símptomes d’un terror pàl·lid i fastigós.

—Aquest home està cansat —va dir el capità—, que el portin al seu llit.

—Oh! —va murmurar Danglars—. El llit és, probablement, un dels nínxols excavats a la muralla; el son, la mort que em causarà un dels punyals que veig brillar a la fosca.

En efecte, en les obscures profunditats de la immensa sala, va veure com, dels jaços d’herbes seques i pells de llop, s’aixecaven els companys de l’home que Albert de Morcerf havia vist llegint els Comentaris de Cèsar, i Danglars trobava abstret en la lectura de la Vida d’Alexandre.

El banquer va amollar un gemec ofegat i va seguir el guia. No va intentar ni pregar ni cridar. Ja no tenia força, ni voluntat, ni poder: caminava perquè l’empenyien.

Va topar amb un esglaó. En comprendre que hi havia una escala davant seu, va abaixar instintivament el cap per no trencar-se el front i va trobar-se en una cel·la excavada en la roca viva.

Era neta per bé que nua, i seca malgrat trobar-se situada a gran profunditat sota terra.

Un jaç d’herbes seques, cobert de pells de cabra, es trobava escampat, més que no pas fet, en un racó de la cel·la.

En veure’l, Danglars va creure que contemplava el símbol radiant de la salvació.

—Oh, alabat sigui Déu! —va murmurar—. És un llit de debò!

Era la segona vegada que invocava el nom de Déu en una hora; això no li havia passat des de feia deu anys.

—Ecco —va dir el guia.

I, empenyent-lo cap a l’interior, va tancar la porta darrere seu.

Un forrellat va grinyolar; Danglars es trobava presoner.

D’altra banda, encara que no hi hagués hagut forrellat, hauria calgut ser Sant Pere i tenir com a guia un àngel del cel per travessar la guarnició que ocupava les catacumbes de Sant Sebastià i acampava al voltant del seu capità, en qui els nostres lectors deuen haver reconegut certament el famós Luigi Vampa.

Danglars també havia identificat el bandit l’existència del qual no havia volgut admetre quan Morcerf intentava que el francesos hi creguessin. No solament havia reconegut el delinqüent sinó la cel·la on el vescomte havia estat tancat, la qual, segons totes les probabilitats, era la destinada a allotjar els estrangers.

Aquests records, en els quals el banquer, d’altra banda, s’estenia amb una certa alegria, li tornaven la tranquil·litat. Si no l’havien mort immediatament, era perquè els bandits no tenien intenció de fer-ho.

L’havien segrestat per robar-li, i, com que només portava a sobre uns quants lluïsos, demanarien rescat.

Va recordar que havien taxat Morcerf en uns quatre mil escuts; com que es concedia a si mateix un aspecte més important que el del vescomte, va calcular que demanarien per ell vuit mil escuts.

Vuit mil escuts eren quaranta-vuit mil lliures.

Encara li quedarien uns cinc milions cinquanta mil francs.

Amb això, campes pertot arreu.

Segur, doncs, que se’n sortiria, tenint en compte que mai un home havia estat taxat en cinc milions cinquanta mil lliures, va estirar-se al jaç, on, després de girar-se dues o tres vegades, va adormir-se amb la tranquil·litat de l’heroi de qui Luigi Vampa estudiava la història.





CXVI


El menú de Luigi Vampa

A tota dormida, sempre que no sigui de la mena que temia Danglars, correspon un desvetllament.

El banquer, doncs, va despertar-se.

Per a un parisenc acostumat a les cortines de seda, als envans vellutats, al perfum que puja dels tions que cremen a la xemeneia i regolfa als sostres setinats, obrir els ulls en una cova de pedra cretosa deu ser com un malson.

En tocar les cortines de pell de boc, Danglars degué pensar-se que somiava samoiedes o lapons.

En circumstàncies semblants, però, amb un segon en tenim prou perquè el dubte més robust es transformi en certesa.

«Sí, sí —va dir-se—, em trobo en mans dels bandits dels quals ens va parlar Albert de Morcerf».

Primer de tot va respirar per assegurar-se que no estava ferit: ho havia descobert a les pàgines de Don Quijote, l’únic llibre que havia llegit i del qual havia retingut alguna cosa.

«No, no m’han mort ni m’han ferit —es digué—, però potser m’han robat».

Va ficar-se ràpidament les mans a les butxaques. Tot intacte: els cent lluïsos que s’havia reservat per al viatge de Roma a Venècia continuaven a la butxaca dels pantalons, i la cartera, amb el document de crèdit de cinc milions cinquanta mil francs, a la del redingot.

«Uns bandits ben singulars! —va dir-se—. M’han deixat la bossa i la cartera! Com em deia anit quan em ficava al llit, demanaran un rescat. Guaita, també tinc el rellotge! A veure quina hora és».

El rellotge, una obra mestra de Bréguet, al qual havia donat corda amb cura el dia abans, quan anava a emprendre el viatge, assenyalava dos quarts de sis del matí. Sense el rellotge, com que la llum no penetrava a la cel·la, el banquer hauria perdut la noció del temps.

¿Havia de demanar una explicació als bandits o esperar amb paciència que ells parlessin primer? La segona alternativa era la més prudent: va esperar.

Va fer-ho fins al migdia.

Un sentinella havia fet guàrdia a la porta tot aquell temps. A les vuit del matí, l’havien rellevat.

Aleshores, a Danglars, li havien agafat ganes de veure qui el vigilava.

Havia observat que uns raigs de llum, no pas solar sinó procedent d’una làmpada, s’esmunyien entre les planxes mal ajustades de la porta. Va acostar-se a una de les juntes quan el bandit es bevia uns glops d’aiguardent. A causa del bot de pell de cabra que el contenia, el licor escampava una olor que va repugnar molt a Danglars.

—Ecs! —va exclamar mentre reculava al fons de la cel·la.

Al migdia, un altre bandoler va rellevar l’home de l’aiguardent. El nou guardià va despertar la curiositat del banquer, que va acostar-se una altra vegada a la junta.

Era un bandit atlètic, un Goliat d’ulls grossos, llavis gruixuts i nas esclafat; la cabellera roja li queia sobre les espatlles en flocs caragolats com serps.

«Oh, oh! —va dir-se Danglars—. S’assembla més a un ogre que a una criatura humana. En tot cas, jo ja sóc vell i força coriaci, gens bo per menjar».

Com podem veure, encara li quedava una mica d’humor.

Llavors, com per demostrar-li que no era un ogre, el guardià es va asseure a la porta de la cel·la, va treure pa negre, cebes i formatge del morral i va posar-se a devorar-ho a l’instant.

«Que el diable se m’emporti —va dir-se Danglars mentre llançava un cop d’ull al menjar del bandit—, sí, que el diable se m’emporti si comprenc com és possible menjar-se unes porqueries semblants!».

I va anar a seure sobre les pells de boc, que li recordaven l’olor de l’aiguardent del primer sentinella.

Els secrets de la natura són, però, incomprensibles, i, malgrat el fàstic de Danglars, certes invitacions materials que les substàncies més grosseres adrecen als estómacs en dejú, resulten força eloqüents; va sentir de cop que el seu no tenia fons. Aleshores, l’home va semblar-li menys lleig, el pa no tan negre, el formatge més fresc.

Finalment, les cebes crues, aliment espantós d’aquell salvatge, van recordar-li certes salses Robert i certs plats de carn que el seu cuiner li preparava de manera superior amb aquells bulbs, quan ell li deia: «Senyor Deniseau, per avui, faci’m un petit plat canalla».

Va aixecar-se i va anar a trucar a la porta.

El bandit va aixecar el cap.

Danglars va veure que l’altre el sentia i va trucar de nou.

—Che cosa? —va demanar el bandit.

—Eh, amic! —va fer Danglars mentre tamborinava amb els dits a la porta—. ¿Vol dir que no és hora que pensin a donar-me menjar també a mi?

Però, bé perquè no el va comprendre, bé perquè ja tingués ordres pel que feia a l’alimentació de Danglars, el gegant no va respondre i va continuar menjant.

El banquer va sentir humiliat el seu orgull, i, sense voler tenir més tractes amb aquell brètol, va estirar-se de nou sobre les pells de boc i no va tornar a badar boca.

Van transcórrer quatre hores, el gegant va ser reemplaçat per un altre bandit. Danglars, que patia uns espantosos recargolaments d’estómac, va aixecar-se en silenci, va guaitar per les escletxes de la porta i va identificar la cara intel·ligent del seu guia.

Es tractava, en efecte de Peppino, que es preparava a fer una guàrdia el més plaent possible, seient davant la porta i posant-se entre les cames una cassola de terrissa, que contenia cigrons guisats amb cansalada, calents, que exhalaven una olor deliciosa.

Al costat dels cigrons, Peppino va posar a més a més un bonic cistellet amb raïm de Velletri i un flascó de vi d’Orvietto.

Decididament, era un gurmet.

En veure els preparatius gastronòmics, Danglars va començar a salivar.

«A veure si aquest és més tractable que l’altre», va dir-se.

I va trucar discretament a la porta.

—Ja hi vaig —va dir, en francès, el bandit, que freqüentant l’hotel del senyor Pastrini havia acabat aprenent aquesta llengua, fins i tot els idiotismes.

En efecte, va anar a obrir la porta.

Danglars el va reconèixer com el que li havia cridat amb tanta fúria: Dentro la testa! No era, però, moment de recriminacions. Al contrari, va fer la cara més agradable que va poder, i va dir amb un somriure graciós:

—Perdoni, senyor, però, ¿no pensen donar-me menjar també a mi?

—I ara! —exclamà Peppino—. ¿És que té gana, per casualitat, excel·lència?

—¿Per casualitat? Que graciós —va murmurar Danglars—. Fa vint-i-quatre hores que no he tastat res.

Però va afegir en veu alta:

—Tinc gana, fins i tot força gana.

—¿I vol menjar, excel·lència?

—Ara mateix, si és possible.

—Doncs, és d’allò més fàcil —digué Peppino—. Aquí, aconsegueixes tot el que vols, pagant, és clar, com a casa de tots els cristians honrats.

—Això no cal ni dir-ho! —va exclamar Danglars—. Per bé que, en realitat, la gent que agafa presoners i els tanca també hauria d’alimentar-los.

—Ah, excel·lència —va replicar Peppino—, el costum no és aquest!

—És una raó força dolenta —digué Danglars, pensant-se que estovaria el guardià a força d’amabilitat—. Tanmateix l’accepto. Va, doncs, que em serveixin menjar.

—Ara mateix, excel·lència. ¿Què vol?

I Peppino va deixar l’escudella a terra, de manera que l’olor anés directament als narius de Danglars.

—Demani.

—¿Tenen, doncs, cuines, aquí? —va preguntar el banquer.

—¿Com? ¿Que si tenim cuines? Unes cuines perfectes!

—¿I cuiners?

—Excel·lents!

—Doncs, bé: un pollastre, peix, caça, el que sigui, sempre que pugui menjar.

—El que vulgui, excel·lència. ¿Posem, doncs, un pollastre?

—Sí, un pollastre.

Peppino va aixecar-se i va cridar tan fort com va poder:

—Un pollastre per a sa excel·lència!

La veu de Peppino ressonava encara sota les voltes, quan va aparèixer un jove eixerit, esvelt i mig nu, com els antics portadors de peix: duia el pollastre en una safata de plata, al cap i sense l’ajuda de les mans.

—Diries que et trobes al Cafè de París —va murmurar Danglars.

—Aquí el tenim, excel·lència —va dir Peppino, agafant la safata amb el pollastre i posant-la sobre una taula corcada, que, junt amb un escambell i el jaç de pell de boc, constituïa tot el mobiliari de la cel·la.

Danglars va demanar un ganivet i una forquilla.

—Tingui, excel·lència! —va dir Peppino, oferint-li un petit ganivet amb la punta esmussada i una forquilla de boix.

Danglars va agafar el ganivet amb una mà, la forquilla amb l’altra, i va posar-se a tallar el pollastre.

—Perdó, excel·lència —va dir Peppino, posant una mà a l’espatlla del banquer—, però, aquí, es paga abans de menjar, perquè podria ser que no en quedés satisfet i…

—Ah, ah! —va exclamar Danglars, mentre pensava que ja no era com a París, sense comptar que, probablement, el deixarien pelat. Calia fer les coses en gran. Sempre havia sentit dir que la vida a Itàlia era molt barata; un pollastre devia costar dotze sous a Roma, de manera que va llançar un lluïs a Peppino—: Tingui!

Peppino va recollir el lluïs, Danglars va acostar el ganivet al pollastre.

—Un moment, excel·lència, un moment —digué Peppino mentre s’aixecava—, encara em deu una cosa.

—Quan jo deia que em deixarien pelat! —va murmurar Danglars.

Després, decidit a acceptar l’extorsió, va preguntar:

—¿Què li dec, doncs, per aquest pollastre tan flac?

—Ha donat un lluís a compte, excel·lència.

—¿Un lluís a compte per un pollastre?

—Sens dubte, a compte.

—Bé, continuï, continuï!

—Ja només em deu, doncs, quatre mil nou-cents noranta-nou lluïsos, excel·lència.

Danglars va fer uns ulls com unes taronges quan va sentir l’enorme quantitat.

—Ah, molt divertit —va murmurar—, realment, molt divertit!

Va voler posar-se de nou a tallar el pollastre, però Peppino va aturar-li la mà dreta amb l’esquerra seva, i va parar l’altra.

—Va —digué.

—¿Què? ¿No era, doncs, una broma? —va preguntar Danglars.

—Nosaltres mai no fem broma, excel·lència —va replicar Peppino, seriós com un quàquer.

—¿Què diu? Cent mil francs per aquest pollastre!

—És increïble el que costa criar l’aviram en aquestes maleïdes coves, excel·lència.

—Va, va! —va exclamar Danglars—. Realment, ho trobo molt graciós, molt divertit, però, com que tinc fam, deixi’m menjar. Miri, aquí té un altre lluís per a vostè, amic meu.

—Aleshores el deute ja només serà de quatre mil nou-cents noranta-vuit lluïsos —va respondre Peppino, conservant la mateixa sang freda—. Amb paciència, ho aconseguirem.

—Oh, pel que fa a això, mai! —va replicar Danglars, irritat per la insistència del burleta—. Vagi-se’n al diable, no sap amb qui parla.

Peppino va fer un senyal, el jove va allargar les dues mans i va emportar-se ràpidament el pollastre. Danglars va estirar-se al jaç de pell de boc, Peppino va tancar de nou la porta i va posar-se un altre cop a menjar-se els cigrons amb cansalada.

Danglars no podia veure què feia Peppino, però el soroll que feia amb les dents no devia deixar al presoner ni un dubte sobre l’exercici al qual es lliurava. Estava clar que menjava, fins i tot sorollosament, com una persona mal educada.

—Brètol! —digué Danglars.

Peppino va fer veure que no el sentia, i, sense ni solament girar el cap, va continuar menjant amb una sàvia lentitud.

A Danglars, li semblava tenir l’estómac foradat, com la bóta de les Danaides: no podia creure que aconseguís omplir-lo mai. Tanmateix, va prendre paciència una mitja hora més, però cal dir que va semblar-li un segle.

Va aixecar-se i va anar de nou a la porta.

—Au, senyor —va fer—, no em faci patir més estona i digui’m de seguida què volen de mi.

—Més aviat digui què vol vostè de nosaltres, excel·lència… Doni les seves ordres i les executarem.

—Aleshores, primer de tot, obri la porta.

Peppino va obrir-la.

—El que vull —va exclamar Danglars—, el que vull, redéu, és menjar!

—¿Té fam?

—Prou que ho sap.

—¿Què vol menjar, excel·lència?

—Un tros de pa sec, atès que els pollastres són massa cars en aquestes maleïdes coves!

—¿Pa? Entesos —va dir Peppino, i va cridar—: Eh, pa!

El jove cambrer va portar un panet.

—Aquí el té! —digué Peppino.

—¿Quant val?

—Quatre mil nou-cents noranta-vuit lluïsos. Hi ha dos lluïsos pagats a compte.

—¿Com? ¿Un pa cent mil francs?

—Cent mil francs! —digué Peppino.

—Però ja me’ls demanava per un pollastre!

—No servim a la carta, el nostre menú és a preu fix. Tant és que mengi poc com que mengi molt, que demani deu plats o un de sol: el preu sempre és el mateix.

—Una altra broma! Amic meu, li dic que això és absurd, francament estúpid! Digui’m d’una vegada que vol que em mori de fam, així acabarem abans.

—És vostè qui vol suïcidar-se, excel·lència. Pagui i mengi.

—¿Amb què vols que pagui, tros d’animal? ¿Et penses que la gent va pel món amb cent mil francs a la butxaca?

—En porta cinc milions cinquanta mil a la seva, excel·lència —digué Peppino—; això fa cinquanta pollastres a cent mil francs i mig pollastre a cinquanta mil.

Danglars va estremir-se, la bena li va caure dels ulls; continuava sent una broma, però, finalment, l’entenia.

També val a dir que ja no la trobava tan insulsa com un moment abans.

—A veure, a veure: ¿si li dono els cent mil francs, estarem en paus i podré menjar tant com vulgui?

—Sens dubte —va dir Peppino.

—¿Com els hi puc donar, però? —va preguntar Danglars, respirant amb més llibertat.

—És d’allò més fàcil: té un crèdit obert amb els senyors Thomson i French, a via dei Banchi, a Roma; doni’m un xec de quatre mil nou-cents noranta-vuit lluïsos i el nostre banquer ens l’acceptarà.

Danglars va voler atribuir-se almenys el mèrit de la bona voluntat, va agafar la ploma i el paper que li presentava Peppino, va fer el xec i el va signar.

—Tingui —digué—, aquí té el seu xec al portador.

—I aquí té el seu pollastre.

Danglars, sospirant, va tallar el pollastre; li semblava ben flac per una quantitat tan grossa.

Quant a Peppino, va llegir atentament el paper, va posar-se’l a la butxaca i va continuar menjant-se els cigrons.





CXVII


El perdó

L’endemà, Danglars va tornar a tenir fam: l’aire de la cova era d’allò més aperitiu. El presoner va pensar-se que, aquell dia, no hauria de gastar res. Com a persona estalviadora, havia amagat la meitat del pollastre i un tros de pa en un racó de la cel·la.

Tan aviat com va menjar, però, va agafar-li set, una cosa amb la qual no havia comptat.

Va lluitar contra les ganes de beure fins que va sentir que la llengua, seca, se li enganxava al paladar.

Aleshores, sense poder resistir més el foc que el devorava, va cridar.

El sentinella va obrir la porta: era una cara nova.

Va pensar que li valdria més tenir tractes amb un vell conegut. Va cridar Peppino.

—Sóc aquí, excel·lència —va dir el bandit, presentant-se amb una celeritat, que, a Danglars, va semblar-li de bon auguri—. ¿Què vol?

—Beure —va respondre el presoner.

—Excel·lència —va dir Peppino—, ja sap que el vi és caríssim als voltants de Roma.

—Aleshores doni’m aigua —va dir Danglars, curant-se en salut.

—Oh, excel·lència, amb aquesta terrible sequera, l’aigua és més escassa que el vi!

—Pel que sembla, ja tornem a ser-hi!

I, mentre somreia per semblar que feia broma, la suor li amarava les temples, al desgraciat.

—Amic meu —digué Danglars en veure que Peppino es quedava impassible—, li demano un got de vi. ¿Me’l refusarà?

—Ja li vaig dir, excel·lència —va respondre seriosament Peppino—, que nosaltres no venem al detall.

—Doncs, bé, aleshores, doni’m una ampolla.

—¿De quin?

—Del menys car.

—Tots són del mateix preu.

—¿Quin?

—Vint-i-cinc mil francs l’ampolla.

—Digui que vol despullar-me —va fer Danglars amb una amargura que només Harpagon[160] hauria pogut anotar al diapasó de la veu humana—, i acabarem abans que si ho fa a poc a poc.

—És possible que aquesta sigui la intenció del capità.

—¿Qui és, doncs, el capità?

—La persona a presència de la qual vam conduir-lo abans d’ahir.

—¿I on és?

—Aquí.

—El voldria veure.

—És fàcil.

Un instant després, Luigi Vampa es trobava davant Danglars.

—¿Ha demanat per mi? —va preguntar al presoner.

—¿És vostè, senyor, el cap de les persones que van portar-me aquí?

—Sí, excel·lència. ¿Què més?

—¿Quin rescat vol per mi? Parli.

—Simplement els cinc milions que porta a sobre.

Danglars va sentir que un espasme li trencava el cor.

—És l’únic que tinc en aquest món, senyor, el que queda d’una immensa fortuna; si m’ho treu, tregui’m també la vida.

—Tenim prohibit vessar la seva sang, excel·lència.

—¿I qui els ho ha prohibit?

—La persona a la qual obeïm.

—¿Obeeix, doncs, a algú?

—Sí, a un cap.

—Jo creia que era vostè.

—Sóc el d’aquests homes, però jo també en tinc un.

—¿I aquest obeeix algú altre?

—Sí.

—¿A qui?

—A Déu.

Danglars va reflexionar un instant.

—No l’entenc.

—És possible.

—¿Aquesta persona és qui li ha dit que em tracti així?

—Sí.

—¿Què pretén?

—No en sé res.

—Però la meva bossa es buidarà.

—És probable.

—A veure, ¿vol un milió?

—No.

—¿Dos milions?

—No.

—¿Tres milions?… ¿Quatre? Els hi dono si em deixa que me’n vagi.

—¿Per què ofereix quatre milions pel que en val cinc? —va preguntar Vampa—. D’això, se’n diu usura, senyor banquer, o jo no hi entenc un borrall.

—Prengui-ho tot, prengui-ho tot! —va exclamar Danglars—. I mati’m!

—Au, au, calmi’s, excel·lència, o se li alterarà la sang i això li provocarà una gana que li costarà un milió diari! Sigui més estalviador, caram!

—¿I quan ja no tindré diners per pagar-li? —va preguntar Danglars, exasperat.

—Passarà fam.

—¿Passaré fam? —va preguntar Danglars, empal·lidint.

—És probable —va respondre Vampa amb flegma.

—¿Però no diu que no vol matar-me?

—No.

—¿I vol deixar-me morir de fam?

—No és el mateix.

—Doncs, bé, miserables —va exclamar Danglars—, desbarataré els seus càlculs infames. Morir per morir, prefereixo acabar de seguida. Facin-me patir, torturin-me, però no aconseguiran la meva signatura.

—Com vulgui, excel·lència —va respondre Vampa.

I va sortir de la cel·la. Danglars, rugint, va llançar-se sobre les pells de boc.

¿Qui eren aquells homes? ¿Qui era el seu cap visible? ¿I l’invisible? ¿Què li volien? ¿Si tothom podia pagar-se un rescat, per què ell no?

Oh, la mort, una mort ràpida i violenta, era, certament, una bona manera d’enganyar els seus enemics aferrissats, que semblaven perseguir una venjança incomprensible!

Sí, però morir!

Potser per primera vegada en la seva llarga carrera, Danglars pensava en la mort amb desig i temor alhora, però li havia arribat el moment de fixar la vista en l’espectre implacable que viu en cada criatura, que, a cada batec del cor, es diu a si mateixa: Moriràs!

Danglars s’assemblava a aquestes feres a les quals la caça anima i després desespera, i que, a força de desesperació, aconsegueixen a vegades salvar-se.

Va pensar en l’evasió.

Les parets, però, eren la mateixa roca; a l’única sortida de la cel·la, un home llegia, i, per darrere d’aquest home, passaven contínuament ombres armades amb fusells.

La decisió de no signar va durar dos dies; després, va demanar aliments i va oferir un milió.

Van servir-li un sopar magnífic i van agafar-li el milió.

D’ençà d’aleshores, la vida del desgraciat presoner va ser una divagació perpètua. Havia patit tant que ja no volia exposar-se a patir més i suportava totes les exigències. Al cap de dotze dies, una tarda, després de dinar com en els seus temps de riquesa, va fer comptes i va adonar-se que havia signat tants xecs al portador que ja només li quedaven cinquanta mil francs.

Aleshores va tenir una reacció estranya: ell, que acabava de deixar escapar cinc milions, va intentar salvar els últims cinquanta mil francs, i, per no haver de donar-los, va optar per una vida de privacions. Va tenir moments d’esperança que fregaven la bogeria. Ell, que havia oblidat Déu feia molt de temps, va pensar-hi per dir-se que, a vegades, el Senyor feia miracles: la caverna podia ensorrar-se; els carrabiners pontificis podien descobrir l’amagatall maleït i acudir a salvar-lo. Aleshores encara li quedarien cinquanta mil francs; una suma suficient perquè una persona no es morís de fam, i va pregar a Déu que els hi conservés, i, tot pregant, va plorar.

Així van transcórrer tres dies, durant els quals va tenir constantment el nom de Déu, si no al cor, almenys als llavis.

També passava de tant en tant estones de deliri durant les quals creia veure, a través d’una finestra, un pobre vell agonitzant sobre una màrfega en una cambra miserable.

El vell també moria de fam.

El quart dia, ja no era un home sinó un cadàver vivent. Havia recollit per terra les últimes molles dels àpats i havia començat a devorar l’estora.

Aleshores va suplicar a Peppino, com supliques a l’àngel de la guarda, que li donés una mica de menjar: va oferir-li mil francs per un tros de pa.

Peppino no li va respondre.

El cinquè dia, va arrossegar-se fins a l’entrada de la cel·la.

—¿No és, doncs, un cristià, vostè? —va preguntar-li, incorporant-se sobre els genolls—. ¿Vol assassinar un home que és el seu germà davant Déu? Oh, els meus amics d’abans, els meus amics d’abans!

Després va caure de bocaterrosa.

A continuació va aixecar-se amb una mena de desesperació i va cridar:

—El cap! Que vingui el cap!

—Ja sóc aquí —digué Vampa, apareixent de sobte—. ¿Què vol, ara?

—Agafi els últims diners —va balbucejar Danglars, allargant-li la cartera—, i deixi’m viure aquí, en aquesta caverna; ja no demano la llibertat, només demano viure.

—¿Pateix molt, doncs? —va preguntar Vampa.

—Oh, sí, pateixo molt i cruelment!

—Tanmateix, hi ha homes que han patit més que vostè.

—No ho crec.

—I tant! Els qui van morir de fam.

Danglars va pensar en el vell, que, durant les seves al·lucinacions, veia gemegar sobre un llit per les finestres d’una habitació miserable.

Va clavar un cop a terra amb el front i va ploriquejar.

—Sí, és veritat, n’hi ha que han patit encara més que jo, però eren màrtirs.

—¿Es penedeix, almenys? —va dir una veu profunda i solemne, que va fer que, a Danglars, els cabells se li posessin de punta.

La seva mirada afeblida va intentar distingir els objectes i va veure darrere el bandit un home emboçat amb una capa enmig de les ombres vora un pilar.

—¿De què he de penedir-me? —va balbucejar Danglars.

—Del mal que ha fet —digué la mateixa veu.

—Oh, sí, me’n penedeixo, me’n penedeixo —va exclamar Danglars.

I va clavar-se cops al pit amb la mà aflaquida.

—Aleshores el perdono —va dir l’home, obrint-se la capa i fent un pas endavant perquè li donés la llum.

—El comte de Montecristo! —va exclamar Danglars, ara més pàl·lid de terror que no pas de fam i misèria.

—S’equivoca, no sóc el comte de Montecristo.

—¿Qui és, doncs?

—Sóc aquell que vostè va vendre, lliurar i deshonrar; sóc aquell de qui vostè va prostituir la promesa; sóc aquell a qui va trepitjar per grimpar i fer fortuna; sóc aquell el pare del qual vostè va fer morir de fam; sóc aquell que l’havia condemnat a morir de fam, però que, com que ell mateix també necessita que el perdonin, el perdona; sóc Edmond Dantès.

Danglars només va llançar un crit i va caure postrat.

—Aixequi’s —va dir el comte—, conservarà la vida, una sort que no han tingut els seus dos altres còmplices: l’un s’ha tornat boig, l’altre és mort! Guardi’s els cinquanta mil francs que li queden, els hi regalo. Pel que fa als cinc milions que va robar als hospicis, ja els han estat restituïts per una mà desconeguda. I ara, mengi i begui; aquest vespre, és el meu hoste.

Després va adreçar-se a Vampa:

—Quan aquest home s’hagi assaciat, serà lliure.

Danglars va romandre postrat mentre el comte s’allunyava. Quan va aixecar el cap, ja només va veure una mena d’ombra que desapareixia pel passadís i davant la qual els bandits s’inclinaven.

Com havia ordenat el comte, Danglars va ser servit per Vampa, que li va fer portar el millor vi i la fruita més bona d’Itàlia. Després va fer-lo pujar al seu cotxe de posta i va abandonar-lo a la carretera, al costat d’un arbre.

Ignorant on es trobava, va quedar-s’hi fins que va fer-se de dia.

Aleshores va veure que era a prop d’un rierol: tenia set i va anar-hi arrossegant els peus.

Quan s’ajupia per beure, va adonar-se que els cabells se li havien tornat blancs.





CXVIII


El cinc d’octubre

Eren aproximadament les sis de la tarda; una llum opalina, a través de la qual un esplèndid sol de tardor filtrava raigs daurats, queia sobre la mar blavenca.

La calor del dia s’havia anat extingint gradualment i començava a bufar la lleugera brisa que sembla la respiració de la natura en despertar-se de la migdiada ardent del sud, una alenada deliciosa que refresca les costes de la Mediterrània i que porta de vora a vora el perfum dels arbres barrejat amb l’acre olor del mar.

Sobre el llac immens que s’estén de Gibraltar als Dardanels, i de Tunis a Venècia, un iot lleuger, de formes pures i elegants, lliscava enmig de les primeres bromes del vespre. Es movia com el cigne, que obre les ales al vent i pareix lliscar sobre l’aigua. Avançava ràpid i graciós alhora, deixant un solc fosforescent.

A poc a poc, el sol, els últims raigs del qual hem saludat, havia desaparegut a l’horitzó occidental, però, com si volgués donar la raó als somnis brillants de la mitologia, els seus focs indiscrets, reapareixent al cim de cada onada, semblaven revelar que el déu flamejant acabava d’amagar-se al si d’Anfitrite, que intentava debades amagar l’amant enmig dels plecs del seu mantell blau.

El iot avançava ràpidament malgrat que, en aparença, amb prou feines hi havia vent per fer onejar la cabellera arrissada d’una noia.

Dret a proa, un home alt, amb el cutis bronzejat i els ulls dilatats, veia acostar-se la terra sota la forma d’una massa fosca de forma cònica, que sortia de les aigües com una immensa barretina.

—¿Allò és Montecristo? —va preguntar amb veu greu, amarada de profunda tristesa, el viatger a les ordres del qual el petit iot semblava momentàniament sotmès.

—Sí, excel·lència —va respondre el patró—, ja hi arribem.

—Hi arribem! —murmurà el viatger en un to d’indefinible malenconia.

I va afegir en veu baixa:

—Sí, aquest serà el port.

I va tornar a enfonsar-se en els seus pensaments, que es traduïen per un somriure més trist que les llàgrimes.

Uns minuts més tard, van albirar a terra la llum d’una flama que va apagar-se instantàniament: l’espetec d’una arma de foc va arribar fins al iot.

—És el senyal des de terra, excel·lència —digué el patró—, ¿vol respondre vostè mateix?

—¿Quin senyal? —va preguntar el viatger.

El patró va estendre la mà cap a l’illa, del flanc de la qual pujava, aïllat i blanquinós, un ample floc de fum que s’esfilagarsava a mesura que s’eixamplava.

—Ah, sí! —va dir el viatger, com si sortís d’un somni—. Doni’m.

El patró va donar-li una carrabina carregada, el viatger va agafar-la, va aixecar-la lentament i va disparar enlaire.

Deu minuts després, carregaven les veles i llençaven l’àncora a cinc-centes passes d’un petit port.

Ja havien arriat la llanxa amb quatre remadors i el pilot; el viatger va baixar-hi, i, en lloc de seure a popa, guarnida per a ell amb una catifa blava, va quedar-se dret i amb els braços encreuats.

Els tripulants esperaven amb els rems mig aixecats, com ocells que s’eixuguen les ales.

—Avant! —va dir el viatger.

Els vuit rems van caure alhora al mar sense fer saltar ni una gota d’aigua; la barca, cedint a l’impuls, va lliscar ràpidament.

En un instant van trobar-se en una caleta natural, l’embarcació va tocar un fons de sorra fina.

—Excel·lència, pugi a les espatlles de dos dels nostres homes, el portaran a terra.

El jove va respondre a la invitació amb un gest de total indiferència, va passar les cames per sobre de la borda i va baixar de la barca: l’aigua li arribava a la cintura.

—Ah, excel·lència —va murmurar el pilot—, això no ha estat bé, farà que l’amo ens renyi.

El jove va continuar avançant en direcció a la vora, seguint dos mariners que buscaven el millor fons.

Al cap d’una trentena de passes, van arribar a la costa; el jove s’espolsava els peus en un terreny sec i buscava amb la vista al seu voltant el probable camí que anaven a indicar-li, perquè era fosca nit.

Quan es girava, va sentir una mà a l’espatlla, i una veu el va fer estremir:

—Bona nit, Maximilien, ha estat puntual, gràcies.

—És vostè, comte! —va exclamar el jove, amb un gest que s’assemblava a l’alegria, mentre estrenyia amb les dues mans la que li allargava Montecristo.

—Sí, ja ho veu, tan puntual com vostè. Però va xop, amic meu. Ha de canviar-se, com diria Calipso a Telèmac. Vingui, té preparada una habitació on oblidarà la fatiga i el fred.

Montecristo va veure que Morrel es girava; va esperar.

En efecte, el jove s’adonava amb sorpresa que els qui l’havien portat no havien pronunciat ni una paraula, que ell no els havia pagat i que, tanmateix, se n’anaven. Fins i tot sentia les vogades dels rems de la llanxa, que, tornava al petit iot.

—Ah, sí! —va dir el comte—. ¿Busca els seus mariners?

—Es clar! No els he donat res i, tanmateix, se n’han anat.

—No s’hi amoïni gens ni mica, Maximilien —va dir, rient, Montecristo—. Tinc un tracte amb la marina perquè l’accés a la meva illa estigui exempt de tota mena de drets de càrrega i viatge. Com en diuen als països civilitzats, estic abonat.

Morrel va mirar-lo amb sorpresa.

—Comte —li digué—, vostè no és el mateix que a París.

—¿Què vol dir?

—Que, aquí, riu.

Montecristo va arrufar de cop les celles.

—Ha fet bé de retornar-me a mi mateix, Maximilien —va respondre—. Veure’l ha estat una alegria tan gran per a mi, que oblidava que la felicitat és sempre fugaç.

—Oh, no, no, comte! —va exclamar Morrel, agafant de nou les mans de l’amic—. Al contrari, rigui, sigui feliç i demostri’m amb la seva indiferència que la vida només és dolenta per als qui pateixen. Oh, és caritatiu, és bo, és gran, amic meu; fingeix alegria per donar-me valor.

—S’equivoca, Morrel —va dir Montecristo—, la veritat és que, en efecte, era feliç.

—Aleshores s’oblida de mi. Millor!

—¿Com?

—Sí, ja sap de què li parlo, amic meu. Li dic el mateix que deien els gladiadors al sublim emperador quan entraven al circ: «Els qui van a morir et saluden».

—¿No s’ha consolat? —va preguntar Montecristo amb una mirada estranya.

—Oh! —va exclamar Morrel amb un gest d’amargura—. ¿De debò va pensar-se que podria consolar-me?

—¿Entén bé les meves paraules, oi, Maximilien? Suposo que no em pren per un home vulgar, per un xerric-xerrac que només emet sons vagues i sense sentit. Quan li demano si s’ha consolat, li parlo com un home per al qual el cor humà ja no té secrets. Doncs, bé, Morrel, baixem plegats al fons del seu cor i sondem-lo. ¿Encara hi trobem la impaciència fogosa del dolor, que fa saltar el cos com salta el lleó picat pel mosquit? ¿Encara pateix la set devoradora que només s’extingeix a la tomba? ¿Hi ha la pena que empeny el viu a abandonar la vida per seguir el mort, o només es tracta de la prostració del coratge exhaurit, del fàstic que ofega el raig d’esperança que intenta brillar, o de la pèrdua de la memòria que impedeix plorar? Oh, estimat amic, si es tracta d’això, si ja no pot plorar, si considera mort el seu cor embalbit, si ja només compta amb la força de Déu, si només mira al cel, deixem de banda les paraules, massa estretes per al sentit que el nostre esperit els dóna. S’ha consolat, no es queixi més.

—Comte —digué Morrel amb veu tendra i ferma alhora—, escolti’m com s’escolta un home que assenyala amb el dit a terra i amb els ulls alçats cap al cel: he vingut al seu costat per morir a prop d’un amic. Certament, estimo altres persones, com la meva germana Julie i el seu marit Emmanuel, però necessito que m’obrin uns braços forts i que algú em somrigui en el meu últim instant. La meva germana esclafiria en plors i es desmaiaria. La veuria patir i ja he patit massa. Emmanuel em trauria l’arma de les mans i els seus crit ressonarien per tota la casa. Vostè, comte, que va donar-me la seva paraula; vostè, que és més que un home; vostè, a qui consideraria un déu si no fos mortal, em guiarà a poc a poc i amb tendresa fins a les portes de la mort, ¿no?

—Amic, encara tinc un dubte: ¿i si li quedés tan poca força que exhibir el seu dolor fos una qüestió d’orgull?

—No, miri, sóc una persona planera —va dir Morrel, allargant una mà al comte—, el pols no em batega ni més de pressa ni més a poc a poc que de costum. No, em sento al final del camí i no aniré més lluny. Vostè va par-lar-me de tenir paciència, d’esperar. ¿Sap el que ha fet amb el seu infortunat consell? He esperat un mes; és a dir que he patit un mes! He esperat (l’home és una pobra i miserable criatura!), he esperat ¿què? No ho sé, alguna cosa desconeguda, absurda, insensata: un miracle!… ¿Quin? Només pot dir-ho Déu, que ha barrejat amb la nostra raó aquesta follia anomenada esperança. Sí, he esperat, comte, he esperat. I, en el quart d’hora que fa que parlem, vostè, sense saber-ho, m’ha trencat el cor cent vegades, m’ha torturat, perquè cadascuna de les seves paraules m’ha demostrat que ja no hi ha esperança per a mi. Oh, comte, que dolçament i voluptuosament reposaré en la mort!

Morrel va pronunciar les últimes paraules amb una explosió d’energia que va estremir l’altre.

—Amic meu —va continuar Morrel, en veure que Montecristo callava—, va designar el 5 d’octubre com a límit de la pròrroga que va demanar-me… Amic meu, avui és 5 d’octubre…

Morrel es va traure el rellotge.

—Són les nou, encara em queden tres hores de vida.

—Entesos —va dir Montecristo—, vingui.

Va seguir-lo d’esma, de manera que, quan ja eren a la cova, Morrel ni se n’havia adonat.

Va sentir catifes sota els peus, una porta va obrir-se, percebre uns perfums, una claror molt forta va enlluernar-lo.

Morrel va aturar-se, vacil·lant; es malfiava de les enervants delícies que l’envoltaven.

Montecristo el va empènyer amb suavitat.

—¿No val més que malgastem les tres hores que ens queden com aquells antics romans, que, condemnats per Neró, el seu emperador i hereu, seien a taula coronats de flors i aspiraven la mort amb el perfum dels heliotropis i de les roses?

Morrel va somriure.

—Com vulgui —va respondre—. La mort és sempre la mort, és a dir l’oblit, el repòs, l’absència de vida, i, per tant, del dolor.

Va seure, Montecristo va fer-ho davant seu.

És trobaven en el meravellós menjador que ja hem descrit, on unes estàtues de marbre portaven al cap cistells sempre plens de flors i de fruita.

Morrel ho havia mirat tot d’una manera vaga, probablement sense veure res.

—Parlem entre homes —va dir, mirant el comte de fit a fit.

—Parli.

—Comte —va dir Morrel—, vostè és el compendi de tots els coneixements humans, i em fa l’efecte que ha baixat d’un món més avançat i més savi que el nostre.

—En això, hi ha una part de veritat, Morrel —va respondre Montecristo amb el somriure malenconiós que el feia tan atractiu—; vaig baixar d’un planeta anomenat dolor.

—Crec tot el que em diu sense intentar aprofundir en el sentit, comte. La prova és que va dir-me que visqués, i he viscut; que esperés, i he esperat. M’atreveixo, doncs, a preguntar-li, com si ja s’hagués mort una vegada: ¿fa molt de mal?

Montecristo mirava Morrel amb una indefinible expressió de tendresa.

—Sí —digué—, sí, fa molt de mal, sens dubte, si trenca brutalment aquest embolcall mortal que demana obstinadament viure. Si fa esgarrifar la seva carn sota les dents imperceptibles d’un punyal; si es forada el cervell, on el més mínim cop provoca dolor, amb una bala poc intel·ligent i sempre a punt d’extraviar-se pel camí, certament patirà; es traurà la vida d’una manera odiosa i la trobarà, enmig d’una agonia desesperada, millor que un repòs comprat tan car.

—Sí, ja ho entenc —va dir Morrel—, la mort, com la vida, té els seus secrets de dolor i de voluptuositat: tot consisteix a saber-los.

—Exacte, Maximilien, vostè acaba de dir-ho. La mort, segons la cura que tinguem amb ella, pot ser una amiga que ens bressoli tan dolçament com una dida, o una enemiga que ens arrenca violentament l’ànima del cos. Un dia, quan el nostre món haurà viscut un miler d’anys més, quan serem amos de totes les forces destructives de la natura per fer-les servir per al bé general de la humanitat; quan l’home sabrà, com vostè deia fa un moment, els secrets de la mort, aquesta esdevindrà tan dolça i voluptuosa com dormir entre els braços de la nostra estimada.

—I, si vostè volgués morir, comte, ¿sabria fer-ho així?

—Sí.

Morrel va allargar-li la mà.

—Ara entenc per què va citar-me aquí, en aquesta illa perduda, al mig d’un oceà, en aquest palau subterrani, un sepulcre que provocaria l’enveja d’un faraó. ¿M’estima, oi, comte? I m’estima prou per proporcionar-me una d’aquestes morts de les quals em parlava fa un instant, una mort sense agonia, una mort que em permeti extingir-me pronunciant el nom de Valentine i estrenyent la mà de vostè, ¿no?

—Sí, ho ha endevinat, Morrel —va dir el comte amb senzillesa—, és així com ho entenc.

—Gràcies, la idea que, demà, ja no patiré és dolça per al meu pobre cor.

—¿No li dol res? —va preguntar Montecristo.

—No!

—¿Ni jo? —va preguntar el comte amb profunda emoció.

Morrel es va aturar. Els ulls, tan purs, se li van entelar de cop; després van brillar-li amb un esclat inhabitual: una grossa llàgrima va rodolar-li galta avall, deixant-hi una estela de plata.

—I ara! —va exclamar el comte—. ¿Li dol alguna cosa a la terra i vol morir?

—Oh, l’hi suplico! —va exclamar Morrel amb veu afeblida—. No digui res més, comte, no m’allargui el suplici!

El comte va creure que Morrel cedia.

Aquesta creença d’un instant va ressuscitar en Montecristo el dubte horrible que ja l’havia enfonsat una vegada al castell d’If.

«Em preocupo de tornar aquest home a la felicitat, contemplo la restitució com un pes posat a la balança per equilibrar el plat on he deixat caure el mal —es va dir—. ¿Si m’equivoqués, però, si aquest home no fos prou desgraciat per merèixer la felicitat, què seria de mi, ai!, que no puc oblidar el mal si no és fent de nou el bé?».

—Escolti, Morrel —va dir—, el seu dolor és immens, ja ho veig. Tanmateix, creu en Déu i no vol arriscar la salvació de la seva ànima.

Morrel va somriure amb tristesa.

—Ja sap, comte, que no tinc tirada per la poesia, però li juro que la meva ànima ja no em pertany.

—Escolti’m —digué Montecristo—, no tinc cap parent, ja ho sap. M’he acostumat a mirar-lo com si fos fill meu. Doncs, bé, si, per salvar el meu fill, sacrificaria la meva vida, amb més motiu sacrificaria la meva fortuna.

—¿Què vol dir?

—Vull dir, Morrel, que vol abandonar la vida perquè ignora els plaers que ella promet a una persona molt rica. Tinc més de cent milions, Morrel, els hi dono. Amb una fortuna com aquesta, pot fer tot allò que es proposi. ¿És ambiciós? Trobarà obertes totes les carreres. Agiti el món, canviï-li la cara, lliuri’s a pràctiques insensates, esdevingui un criminal, si cal, però visqui.

—Tinc la seva paraula, comte —va respondre fredament Morrel, i va afegir, traient-se el rellotge—: són dos quarts de dotze.

—¿Pensa fer-ho davant meu, a casa meva, Morrel?

—Aleshores deixi que me’n vagi —va replicar Maximilien, ara molt seriós—, o creuré que no m’estima per mi mateix sinó per vostè!

I va aixecar-se.

—Entesos —va dir Montecristo, la cara del qual va il·luminar-se en sentir aquelles paraules—. Ho vol i és inflexible, Morrel. Sí, és profundament desgraciat i ja ho ha dit: només un miracle podria curar-lo. Segui, Morrel, i esperi.

El jove va obeir. Montecristo va aixecar-se i va dirigir-se a un armari ben tancat, la clau del qual portava penjada al coll amb una cadeneta d’or. Va treure’n un cofret de plata meravellosament esculpit i cisellat, les cantoneres del qual representaven quatre figures dretes de dones, semblants a cariàtides d’actituds desolades, o d’àngels que aspiren al cel.

Va posar-lo sobre la taula. Va obrir-lo i en va treure una capseta d’or, la tapa de la qual s’aixecava prement un ressort secret.

Contenia una mena de pasta untuosa de color impossible de definir a causa dels reflexos de l’or polit, els safirs, els robins i les maragdes que guarnien la capsa.

Era com un tornassol de blau, porpra i or.

El comte va treure una petita quantitat d’aquella substància amb una cullera de plata sobredaurada i va oferir-la a Morrel mentre li adreçava una llarga mirada.

Aleshores és va veure que la substància tenia un color verdós.

—Això és el que vostè m’ha demanat i el que jo li he promès.

—Ara que encara sóc viu —digué el jove, prenent la cullera de les mans de Montecristo—, li dono les gràcies de tot cor.

El comte va agafar una segona cullereta i va omplir-la també a la capseta d’or.

—¿Què pensa fer, amic meu? —va preguntar Morrel, aturant-li la mà.

—A fe meva, Morrel —va dir, somrient—, crec, i que Déu em perdoni, que estic tan cansat de la vida com vostè, i, com que se’m presenta l’ocasió…

—Aturi’s! —va exclamar el jove—. Oh, vostè, que estima, que és estimat, que té la fe de l’esperança, no faci com jo! Per part seva, seria un crim. Adéu, noble i generós amic meu; vaig a dir a Valentine tot el que vostè ha fet per mi.

I, lentament, sense cap vacil·lació, tret de la pressió de la mà esquerra, que allargava al comte, va empassar-se o, més ben dit, va assaborir la misteriosa substància oferta per Montecristo.

Van guardar silenci. Alí, atent i silenciós, va portar el tabac i els narguils, va servir el cafè i va desaparèixer.

A poc a poc, les làmpades van empal·lidir a les mans de les estàtues de marbre que les sostenien, i, a Morrel, el perfum dels narguils va semblar-li menys penetrant.

Assegut davant per davant d’ell, Montecristo el mirava des de l’ombra; Morrel només veia brillar els ulls del comte.

Un dolor immens va apoderar-se del jove: sentia que el narguil se li escapava de les mans, els objectes perdien insensiblement formes i colors. Els seus ulls enterbolits veien obrir-se portes i cortines a la paret.

—Amic, em sento morir —va dir—, gràcies.

Va fer un esforç per allargar-li una vegada més la mà, però aquesta, sense força, va caure al seu costat.

Aleshores va semblar-li que Montecristo somreia, no pas amb el seu somriure estrany i esgarrifós, que li havia permès entreveure diverses vegades els misteris d’aquella ànima profunda, sinó amb la bondadosa compassió que els pares senten pels fills petits que desvariegen.

Al mateix temps, la figura del comte s’agegantava: la seva talla, gairebé doblada, es dibuixava sobre els tapissos vermells; s’havia tirat enrere els cabells negres i estava dret i orgullós, com els àngels amb els quals són amenaçats els dolents el dia del judici final.

Morrel, abatut, dominat, va escarxofar-se al sofà: una torpor vellutada va esmunyir-se-li a cadascuna de les venes. El seu cervell va reflectir, per dir-ho així, un canvi d’idees, com la imatge d’un calidoscopi en fer-lo girar…

Estirat, enervat, panteixant, l’únic que Morrel sentia viure en ell era aquell somni: li semblava entrar a tota vela en el vague deliri que precedeix l’altre estat desconegut que anomenem mort.

Encara va provar d’allargar de nou la mà al comte, però ara la mà ni solament es va moure; va voler articular un adéu suprem i la llengua va rodolar-li feixugament cap a la gola com una pedra que tapa un sepulcre.

A pesar seu, els ulls, carregats de llangor, se li van tancar; tanmateix, darrere les parpelles s’agitava una imatge, que va identificar malgrat l’obscuritat que creia que l’envoltava.

El comte acabava d’obrir una porta. Instantàniament, una claror intensa, que brillava en una habitació contigua, o més aviat en un palau meravellós, va inundar la sala on Morrel es deixava anar a una dolça agonia.

Aleshores va obrir els ulls i va veure que una dona d’una bellesa meravellosa s’acostava al llindar de la sala i s’aturava al límit entre les dues peces.

Pàl·lida, amb un somriure amarat de dolçor, semblava l’àngel de la misericòrdia conjurant el de la venjança.

«¿És que el cel ja s’obre per a mi? —va pensar el moribund—. Aquest àngel s’assembla al que vaig perdre».

Montecristo va assenyalar amb el dit a la jove el sofà on reposava Morrel.

La noia va acostar-se-li amb les mans juntes i el somriure als llavis.

—Valentine. Valentine! —va cridar Morrel des del fons de l’ànima.

Però la seva boca no va proferir ni un so, i, com si totes les seves forces s’haguessin unit en aquella emoció interior, va sospirar i va tancar els ulls.

Els llavis de Morrel encara van fer un altre moviment.

Valentine va precipitar-se cap a ell.

—La crida —digué el comte—, la persona a qui vostè va confiar el seu destí la crida des del fons del seu somni. I la mort va voler-los separar! Per fortuna, jo em trobava allí i la vaig vèncer! D’ara endavant ja no s’han de separar mai més en aquest món, perquè ell, per retrobar-la, a vostè, es precipitava a la tomba. Sense mi, haurien mort tots dos; ara els reuneixo. Tant de bo Déu em tingui en compte les dues existències que salvo!

Valentine va agafar la mà de Montecristo i, amb un rampell d’alegria irresistible, va acostar-se-la als llavis.

—Oh, doni’m les gràcies! —va exclamar el comte—. Oh, digui’m que la faig feliç, torni-m’ho a dir sense cansar-se’n! No s’imagina la necessitat que tinc d’aquesta certesa.

—Oh, sí, sí —digué Valentine—, li dono les gràcies de tot cor! I, si dubta que siguin sinceres, doncs, bé, pregunti-ho a Haidea, interrogui la meva estimada germana Haidea, que, des que vam sortir de França m’ha fet esperar amb paciència, tot parlant-me de vostè, el dia feliç que avui brilla per a mi.

—¿Estima, doncs, Haidea? —va preguntar Montecristo amb una emoció que s’esforçava debades a dissimular.

—Oh, amb tota la meva ànima!

—Doncs, bé, escolti’m, Valentine —va dir el comte—, he de demanar-li un favor.

—¿A mi, Déu meu? ¿Sóc tan afortunada?…

—Sí, acabava d’anomenar Haidea germana seva; doncs, que ho sigui de veritat. Doni-li tot el que creu que em deu a mi. Protegeixin-la, Morrel i vostè, perquè —i la veu del comte va estar a punt d’extingir-se-li a la gola—, perquè d’ara endavant es quedarà sola al món…

—¿Sola al món? —va repetir una veu darrere el comte—. ¿I per què?

Montecristo va girar-se.

Haidea era allí, pàl·lida i glaçada, mirant-lo amb una expressió d’estupor mortal.

—Perquè, demà, filla meva, seràs lliure —va respondre el comte—, perquè tornaràs a ocupar al món el lloc que et pertany, perquè no vull que el meu destí enfosqueixi el teu. Filla de príncep, et torno les riqueses i el nom del teu pare.

Haidea va empal·lidir, va obrir les seves mans diàfanes, com fa la verge que s’encomana a Déu, i va dir amb una veu mig ofegada per les llàgrimes:

—¿Així, senyor meu, m’abandones?

—Haidea, Haidea, ets jove, ets bella! Oblida fins i tot el meu nom i sigues feliç.

—Està bé —va respondre Haidea—, les teves ordres seran executades, senyor: oblidaré fins i tot el teu nom i seré feliç.

I va recular una passa per retirar-se.

—Oh, Déu meu! —va exclamar Valentine mentre recolzava el cap inconscient de Morrel a la seva espatlla—. ¿No veu que està pàl·lida, comte? ¿No comprèn que pateix?

Haidea li digué amb una expressió colpidora:

—¿Per què vols que em comprengui, germana? Es l’amo, jo sóc l’esclava; té dret a no veure res.

El comte va estremir-se pel to d’aquella veu, que va despertar-li les fibres més secretes del cor; els seus ulls van trobar els de la jove i no va poder suportar-ne l’esclat.

—Déu meu, Déu meu! —va exclamar Montecristo—. El que vostè m’havia deixat suposar és, doncs, cert! ¿La faria feliç no abandonar-me, Haidea?

—Sóc jove —va respondre ella amb tendresa—, m’agrada la vida que tu m’has fet tan dolça, i em sabria greu morir.

—Això vol dir, que, si jo t’abandonés, Haidea…

—Moriria, senyor, sí!

—¿M’estimes, doncs?

—Oh, Valentine, em pregunta si l’estimo! Digues-li, doncs, si tu estimes Maximilien!

El comte sentia que el pit se li eixamplava, que el cor se li dilatava. Va obrir els braços, i Haidea va precipitar-s’hi llançant un crit.

—Oh, sí, t’estimo! —va dir la jove—. T’estimo com a pare, germà, marit; t’estimo com m’estimo la meva vida, el meu Déu, perquè ets per a mi el més bell, el millor i el més gran dels éssers creats!

—Que sigui així, doncs, si tu ho vols, estimat àngel meu! —va respondre el comte—. Déu, que m’ha llançat contra els meus enemics i me n’ha fet vencedor, no vol posar-me aquest penediment al final de la meva victòria. Jo volia castigar-me, Déu vol perdonar-me. Estima’m, doncs, Haidea! Vés a saber, potser el teu amor em farà oblidar el que cal que oblidi.

—¿Què dius, ara, senyor? —va preguntar Haidea.

—Dic que una paraula teva, Haidea, m’ha fet veure-hi més clar que vint anys de la meva lenta saviesa. No tinc ningú més al món, Haidea; per tu torno a aferrar-me a la vida, puc patir, puc ser feliç.

—¿Ho sents, Valentine? —va exclamar Haidea—. Diu que pot patir per mi! Per mi, que donaria la vida per ell!

El comte va concentrar-se un instant.

—¿He entrevist la veritat? —digué—. Oh, Déu meu, no hi fa res: recompensa o càstig, accepto el destí. Vine, Haidea, vine…

I, després d’estrènyer la mà de Valentine, va agafar Haidea per la cintura i van desaparèixer.

Va transcórrer cosa d’una hora, durant la qual Valentine, ansiosa, sense veu i amb la mirada fixa, va estar-se al costat de Morrel. Finalment, va sentir-li bategar el cor, va veure com un alè imperceptible li entreobria els llavis, com el lleuger estremiment que anuncia el retorn a la vida recorria el cos del jove.

A la fi, va obrir els ulls, a la primeria immòbils i com insensibles. Després va recobrar la visió, precisa, real; amb la visió, la consciència, i, amb la consciència, el dolor.

—Oh, encara visc! —va exclamar amb desesperació—. El comte m’ha enganyat!

Va allargar la mà cap a la taula i va agafar un ganivet.

—Amic —li digué Valentine amb el seu adorable somriure—, desperta’t i mira’m.

Morrel va llançar un gran crit, i, delirant, ple de dubtes, com enlluernat per una visió celestial, va agenollar-se…

L’endemà, a punta de dia, Morrel i Valentine passejaven agafats pel braç per la costa. Valentine contava a Maximilien com Montecristo havia aparegut al dormitori d’ella, l’hi havia revelat tot, li havia demostrat l’existència del crim, i, en fi, l’havia salvat miraculosament de la mort fent creure a tothom que era morta.

Havien trobat oberta la porta de la cova i havien sortit: al blau matinal del cel, encara lluïen els últims estels de la nit.

Morrel va veure en la penombra d’unes roques un home que esperava un gest per acostar-se’ls; va assenyalar-lo a Valentine.

—Ah, és Jacopo —va dir ella—, el capità del iot.

Va fer-li un gest perquè se’ls acostés.

—¿Ens ha de dir alguna cosa? —va preguntar-li Morrel.

—Els havia de donar aquesta carta de part del comte.

—¿Del comte? —van murmurar tots dos joves alhora.

—Sí, llegeixin-la.

Morrel va obrir-la i va llegir:

Estimat Maximilien,

Hi ha un falutx ancorat per a vostès. Jacopo els portarà a Livorno, on el senyor Noirtier espera la néta, a qui vol beneir abans que vostè l’acompanyi a l’altar. Tot el que hi ha en aquesta cova, amic meu, la meva casa dels Champs-Élysées i el meu petit castell de Tréport són el regal de noces que Edmond Dantès fa al fill del seu patró Morrel. Espero que la senyoreta de Villefort accedirà a acceptar-ne la meitat, perquè jo li suplico que doni als pobres de París la fortuna de la banda del seu pare, que s’ha tornat boig, i de la del seu germà, mort amb la madrastra d’ella pel setembre passat.

Digui a l’àngel que vetllarà per la seva vida, Morrel, que pregui alguna vegada per un home que, com Satanàs, va creure’s un instant igual a Déu, i que ha reconegut, amb la humilitat d’un cristià, que el poder suprem i la saviesa infinita només es troben en mans de Déu. Potser aquestes oracions endolciran una mica els remordiments que s’emporta al fons del cor.

Pel que fa a vostè, Morrel, vet aquí el secret de la meva conducta: en aquest món, no hi ha ni felicitat ni desgràcia, solament la comparació entre un estat i un altre, això és tot. Només qui ha patit l’infortuni més gran és apte per experimentar l’extrema felicitat. Cal haver volgut morir, Maximilien, per saber el bo que és viure.

Visquin, doncs, i siguin feliços, fills estimats del meu cor, i no oblidin mai que, fins al dia que Déu es dignarà desvetllar el futur a l’home, tota la saviesa humana es trobarà en aquestes dues paraules:

Confiar i esperar!

El seu amic

EDMOND DANTÈS

Comte de Montecristo.



Durant la lectura de la carta, que l’assabentava de la bogeria del pare i de la mort del germà, una mort i una bogeria que ella ignorava, Valentine va empal·lidir, un dolorós sospir va escapar-se-li del pit i unes llàgrimes, per silencioses no menys punyents, van rodolar-li per les galtes: la felicitat li costava ben cara.

Morrel va mirar al voltant amb inquietud.

—Realment, el comte exagera la seva generositat —va dir—. Valentine s’acontentarà amb la meva modesta fortuna. ¿On és el comte, amic meu? Porti’m fins a ell.

Jacopo va assenyalar amb la mà l’horitzó.

—¿Què? ¿Què vol dir? —va preguntar Valentine—. ¿On és el comte? ¿On és Haidea?

—Mirin.

Els ulls dels joves van fixar-se en la línia indicada pel mariner, i, sobre aquella línia d’un blau fosc que, a l’horitzó, separava el cel de la Mediterrània, van veure una vela blanca de la grandària d’un gavià.

—Se n’ha anat! —exclamà Morrel—. Se n’ha anat! Adéu, amic meu, pare!

—Ella també se n’ha anat! —va murmurar Valentine—. Adéu, amiga, germana meva!

—Qui sap si mai els tornarem a veure! —va fer Morrel, eixugant-se una llàgrima.

—Amic meu —digué Valentine—, ¿no ens ho acaba de dir el comte? Tota la saviesa humana es troba en aquestes dues paraules: confiar i esperar.





ALEXANDRE DUMAS (Villers-Cotterêts, 24 de juliol de 1802 - Puys, 5 de desembre de 1870) fou un novel·lista i dramaturg francès autor de centenars d’obres.

Va rebre una escassa educació escolar, les seves primeres obres no van tenir èxit i va completar la seva formació de manera autodidacta. Va conrear, sobretot, el drama i la novel·la d’aventures, històrica, biogràfica, de viatges i de terror. És un autor tan prolífic que va haver de recórrer a l’ajuda de col·laboradors, entre els quals destaca Auguste Maquet. D’entre la seva producció novel·lística, destaquen la «trilogia de D’Artagnan», formada per Els tres mosqueters (1844), Vint anys després (1845) i El vescomte de Bragelonne (1848); El Comte de Montecristo (1845), La reina Margot (1845) i La tulipera negra (1850).

Dumas va fer una gran fortuna i va arribar a construir un castell als afores de París. Per desgràcia, el seu caràcter hedonista el va portar a malgastar tots els seus diners i fins a veure’s obligat a fugir de París per escapar dels seus creditors. Gairebé arruïnat, es va refugiar a casa del seu fill, també escriptor, i allí va morir.





Notes


1. Massalia, l’actual Marsella, va ser fundada pels foceus cap al 600 aC. (N. del T.) [TORNA]

2. Henri Gatien Bertrand (1773-1844), general de Napoleó I, a qui va seguir a l’illa d’Elba i després a la de Santa Helena. (N. del T.) [TORNA]

3. Els grognards (literalment, rondinaires) eren els soldats de la vella guàrdia de Napoleó I. (N. del T.) [TORNA]

4. Qui té un company (en aquest cas, un soci) té un amo. (N. del T.) [TORNA]

5. Nota sobre la Canebière [TORNA]

6. Es tracta d’una gaiata, freqüent en les representacions antigues de divinitats pastorals. (N. del T.) [TORNA]

7. Jardins de París, tancats durant la Revolució i reoberts pel Directori. (N. del T.) [TORNA]

8. Pierre Puget (1620-1694), escultor, pintor, dibuixant i arquitecte marsellès. (N. del T.) [TORNA]

9. Louis Joseph de Bourbon, príncep de Condé (1736-1818). Militar francès. Va emigrar poc després de la presa de la Bastilla i va lluitar contra els exèrcits republicans. Va tornar al país arran de la Restauració. (N. del T.) [TORNA]

10. Dates de la caiguda de Robespierre i de l’abdicació de Napoleó, respectivament. (N. del T.) [TORNA]

11. Que les armes cedeixin davant la toga (Ciceró). (N. del T.) [TORNA]

12. En anglès, discurs. (N. del T.) [TORNA]

13. Sébastien Gryph (1493-1566), cèlebre impressor de Lió. (N. del T.) [TORNA]

14. Cantem per a sords. (N. del T.) [TORNA]

15. Quan el pastor la portava. (N. del T.) [TORNA]

16. Portes la desgràcia a la casa ancestral. (N. del T.) [TORNA]

17. Guerres, espantoses guerres. (N. del T.) [TORNA]

18. Prurigen. (N. del T.) [TORNA]

19. Fugiràs sense alè. (N. del T.) [TORNA]

20. El telègraf aeri de l’enginyer Claude Chappe existia des de 1792. (N. del T.) [TORNA]

21. L’home just i tenaç en els seus designis. (N. del T.) [TORNA]

22. Diputats extremistes de la Convenció Francesa, anomenats així, muntanyencs, perquè ocupaven la filera de seients més alta de la cambra. (N. del T.) [TORNA]

23. Antiga mesura de longitud equivalent a 2,25 mm. (N. del T.) [TORNA]

24. Títol que portaven els caps de govern de les Províncies Unides dels Països Baixos, especialment els prínceps d’Orange-Nassau. (N. del T.) [TORNA]

25. Pierre Jean George Cabanis (1757-1808), metge i filòsof francès. (N. del T.) [TORNA]

26. Església napolitana. (N. del T.) [TORNA]

27. Gabella: antigament, impost sobre la compra o venda d’oli, vi i sal. (N. del T.) [TORNA]

28. Pasquale de Paoli (1725-1807), patriota cors. (N. del T.) [TORNA]

29. Personatge de Càndid o l’optimisme, novel·la de Voltaire, publicada l’any 1759. (N. del T.) [TORNA]

30. Massís muntanyós de la península de Magnèsia, a Grècia. (N. del T.) [TORNA]

31. A la Provença, festa amb motiu del marcatge del bestiar. (N. del T.) [TORNA]

32. Patum provençal. (N. del T.) [TORNA]

33. Conegut com els Cent Mil Fills de Sant Lluís, que va entrar a Espanya, l’any 1823, per abolir la constitució i restaurar l’absolutisme de Ferran VII. (N. del T.) [TORNA]

34. «Feblesa, nom de dona!» Hamlet, I, 2. (N. del T.) [TORNA]

35. Òpera de Giacomo Meyerbeer (1791-1864), estrenada a París l’any 1836. (N. del T.) [TORNA]

36. Benjamin Appert visitava les presons; Edme Champion, enriquit amb el comerç de joies, anava a veure els pobres de París vestit amb l’abric que va donar origen al seu renom. (N. del T.) [TORNA]

37. Fada malèfica del Rin. (N. del T.) [TORNA]

38. Personatge mitològic. Músic prodigiós, va aixecar les muralles de Tebes movent les pedres al so de la lira. (N. del T.) [TORNA]

39. Personatge mitològic. Va transformar els companys d’Ulisses en porcs. (N. del T.) [TORNA]

40. Cèlebres malfactors de l’època, com Mastrilla, citat més endavant. (N. del T.) [TORNA]

41. Vi molt apreciat aleshores, procedent de les vinyes dels vessants del Vesubi. (N. del T.) [TORNA]

42. Jean Sbogar, bandoler de bon cor, és el protagonista d’una novel·la de Charles Nodier. Lara, el pirata cruel, és l’heroi del poema del mateix nom de Byron. (N. del T.) [TORNA]

43. Família de rellotgers, inventors i industrials francesos. (N. del T.) [TORNA]

44. Rei de Nàpols i Sicília (1232-1266). (N. del T.) [TORNA]

45. En redactar la versió definitiva de la novel·la, Dumas va oblidar que aquest títol encara no hi havia aparegut. (N. del T.) [TORNA]

46. Protagonista d’una novel·la de l’escriptor francès Jean-Pierre Claris de Florian (1755-1794). (N. del T.) [TORNA]

47. El compositor italià Gaetano Donizetti (1797-1848). (N. del T.) [TORNA]

48. Teatres de París on es representava òpera còmica. (N. del T.) [TORNA]

49. Teatre de París, un dels grans centres del melodrama entre 1830 i 1900. (N. del T.) [TORNA]

50. Personatge d’El corsari, de Byron. (N. del T.) [TORNA]

51. Els francesos anomenen així els últims monarques merovingis, reduïts a la inacció pels majordoms de palau. (N. del T.) [TORNA]

52. Plebeus, xusma. (N. del T.) [TORNA]

53. Rei de Lídia (687?-648?). Segons la llegenda, tenia un anell màgic que li permetia tornar-se invisible. (N. del T.) [TORNA]

54. Personatge del drama Els bandits, de Schiller (1759-1805). (N. del T.) [TORNA]

55. Jacques Callot (1592-1635), gravador i dibuixant francès. (N. del T.) [TORNA]

56. Actor còmic francès. (N. del T.) [TORNA]

57. Òpera de Gioacchino Rossini (1792.-1868). (N. del T.) [TORNA]

58. Protagonistes, respectivament, d’obres de Víctor Hugo i del mateix Dumas. Es revolten contra la societat, que els margina a causa del seu naixement; el primer havia estat un infant trobat, i el segon un bastard. Dumas, víctima ell mateix del seu origen, té un afecte especial per aquests personatges. (N. del T.) [TORNA]

59. Ara crec en els bandits italians. (N. del T.) [TORNA]

60. Si a les sis del matí, les quatre mil piastres no són a les meves mans, a les set el comte Albert de Morcerf haurà deixat d’existir. (N. de l’A.) [TORNA]

61. Pugi! (N. del T.) [TORNA]

62. Novel·la de Prosper Mérimée (1803-1870). (N. del T.) [TORNA]

63. Fundats l’any 1782 pel baró de Montyon (1733-1820), filantrop francès. (N. del T.) [TORNA]

64. Professors, respectivament, d’esgrima, gimnàstica i boxa. El mateix Dumas va ser deixeble del primer. (N. del T.) [TORNA]

65. Tornada d’una cèlebre cançó de Pierre Jean de Béranger (1780-1857). Poeta i cantant, les seves sàtires anticlericals i polítiques van costar-li anar a la presó un parell de vegades. (N. del T.) [TORNA]

66. Lleó. Nom amb el qual era designat a l’època el tipus de jove elegant que va succeir el dandi. (N. del T.) [TORNA]

67. Publicacions satíriques de l’època. (N. del T.) [TORNA]

68. Coneguts genealogistes francesos. (N. del T.) [TORNA]

69. Lucia di Lammermoor, de G. Donizzetti. (N. del T.) [TORNA]

70. Venjança. (N. del T.) [TORNA]

71. Dumas al·ludeix a Émile ou De l’education, novel·la pedagògica de Rousseau. (N. del T.) [TORNA]

72. Peu coix. (N. del T.) [TORNA]

73. No dues vegades sobre el mateix. Principi jurídic que prohibeix jutjar algú dues vegades per la mateixa causa. (N. del T.) [TORNA]

74. Franz Joseph Gall (1758-1828), metge alemany, creador de la frenologia, molt en voga als temps de Dumas. (N. del T.) [TORNA]

75. Protagonistes d’una llegenda babilònica, que no podien casar-se a causa de l’oposició dels pares. (N. del T.) [TORNA]

76. Antic verí a base d’arsènic. El nom prové de Giulia Tofana, suposada venedora de verins, a Roma, al començament del segle XVII. (N. del T.) [TORNA]

77. Nicolas Flamel (1330-1418), funcionari de la universitat de París, amb fama, segurament injustificada, d’alquimista. Fontana (1730-1805), fisiòleg italià, va estudiar l’efecte dels verins. Pierre Jean Georges Cabanis (1757-1808), metge i filòsof francès. (N. del T.) [TORNA]

78. Antoine Galland (1646-1715), orientalista francès, cèlebre per les seves traduccions de l’àrab, sobretot la de Les mil i una nits. (N. del T.) [TORNA]

79. Enverinador executat l’any 1777. (N. del T.) [TORNA]

80. Fisiòlegs francesos. (N. del T.) [TORNA]

81. Òpera de G. Meyerbeer (1791-1864). Bertram, citat a continuació, és un dels personatges de l’obra. (N. del T.) [TORNA]

82. Grigori Aleksàndrovitx Potemkin (1739-1791), militar i estadista rus. Favorit de Caterina II la Gran, va exercir una gran influència en la política russa. (N. del T.) [TORNA]

83. Bertrand Duguesclin (1320-1380) i Pierre du Terrail Bayard (1475-1524), cèlebres militars francesos. (N. del T.) [TORNA]

84. Diners i santedat, la meitat de la meitat. (N. del T.) [TORNA]

85. Ecarté, joc de cartes, igual que la bouillotte, el whist i el boston. (N. del T.) [TORNA]

86. Pierre d’Hozier (1592-1660), genealogista francès. (N. del T.) [TORNA]

87. Fill jove d’un comte. (N. del T.) [TORNA]

88. Polític i general romà (117-57 aC), conegut pels seus èxits militars i també per les seves enormes riqueses i la seva vida fastuosa. (N. del T.) [TORNA]

89. Jacobins extremistes de la Convenció Francesa. Ocupaven la filera de seients més alta de la cambra i d’aquí ve el nom del grup. (N. del T.) [TORNA]

90. El telègraf de senyals aeris inventat pels germans Chappe fou adoptat per la Convenció l’any 1793 i va cobrir a poc a poc tot França. L’alfabet era semblant a l’utilitzat pels marins. Per a l’època, la velocitat de transmissió era inaudita (vint minuts de Toló a París, per exemple), però depenia de les condicions atmosfèriques. (N. del T.) [TORNA]

91. Duchàtel va succeir Montalivet al ministeri de l’Interior l’any 1839. (N. del T.) [TORNA]

92. Literalment «escriptura llunyana», telegrama. (N. del T.) [TORNA]

93. Mestre-sala francès. Va suïcidar-se a Chantilly l’any 1671 a causa del retard a servir el peix de mar fresc durant un banquet del príncep de Condé. (N. del T.) [TORNA]

94. Àvid d’impossibles. (N. del T.) [TORNA]

95. Desgraciada protagonista, l’any 1667, d’un drama familiar: va ser enverinada i cosida a punyalades pels seus dos cunyats, les proposicions dels quals havia rebutjat, amb la complicitat del marit, a qui havia desheretat. (N. del T.) [TORNA]

96. Protagonista femenina d’Otel·lo, de Shakespeare, morta pel seu marit. (N. del T.) [TORNA]

97. Divinitat itàlica que presidia els parts. (N. del T.) [TORNA]

98. No estranyar-se de res. (N. del T.) [TORNA]

99. Camàlic. (N. del T.) [TORNA]

100. Per iniciativa pròpia. (N. del T.) [TORNA]

101. Tragèdia de Racine. (N. del T.) [TORNA]

102. Riu de l’antiga Lídia. Les palletes d’or que arrossegava eren la base de la riquesa del rei Cressus. (N. del T.) [TORNA]

103. Durant els segles XIII i XIV, magistrat que exercia la funció de cap del poders civil i militar a les ciutats italianes. (N. del T.) [TORNA]

104. Condottiero: a Itàlia, durant l’Edat Mitjana, cap de militars mercenaris. (N. del T.) [TORNA]

105. Al·lusió a Henri François d’Aguesseau (1668-1751), magistrat i polític francès. (N. del T.) [TORNA]

106. Vaixell vell, ancorat o amarrat en un port i que servia de presó. (N. del T.) [TORNA]

107. Batalla naval en la qual britànics i francesos van destruir la flota turca i l’egípcia, l’any 1823. (N. del T.) [TORNA]

108. Balneari. (N. del T.) [TORNA]

109. Fanny Elssler, una gran estrella de la dansa, va triomfar, l’any 1836, amb la interpretació de la catxutxa de l’obra citada. (N. del T.) [TORNA]

110. Jacques Louis David (1748-1825), pintor i dibuixant francès. (N. del T.) [TORNA]

111. Anomenada així perquè va ser instaurada com a conseqüència de la revolució que tingué lloc a París el juliol de 1830, quan va ser proclamat rei Lluís Felip d’Orleans. (N. del T.) [TORNA]

112. Atribuïda generalment a Hortènsia Eugènia de Beauharnais, fillastra de Napoleó i reina d’Holanda, la cançó era considerada un signe d’adhesió bonapartista. (N. del T.) [TORNA]

113. D’homes és errar. (N. del T.) [TORNA]

114. L’home tenaç en els seus designis. (N. del T.) [TORNA]

115. Me’n vaig al camp. (N. del T.) [TORNA]

116. Jo. (N. del T.) [TORNA]

117. Un dels contes fantàstics més coneguts d’E.T.A. Hoffmann. (N. del T.) [TORNA]

118. Sigismund Thalberg (1812-1871), pianista austríac, considerat el gran rival de Liszt. (N. del T.) [TORNA]

119. Matança d’hugonots, ordenada per Carles IX, davant la passivitat de la seva mare, Caterina de Mèdici, que tingué lloc a París el 24 d’agost de 1572. L’origen, però, d’aquesta cita de Dumas és obscur. (N. del T.) [TORNA]

120. Varietat de tabac elaborada a la ciutat siriana de Latakia. (N. del T.) [TORNA]

121. Parla’ns del destí del teu pare, però no parlis de la traïció ni diguis el nom del traïdor. (N. del T.) [TORNA]

122. Parla. (N. del T.) [TORNA]

123. Soldats que combatien contra els turcs durant la guerra d’Independència de Grècia. (N. del T.) [TORNA]

124. General en cap de l’exèrcit turc. (N. del T.) [TORNA]

125. Escena cèlebre d’aquesta òpera de Donizzetti, basada en una novel·la de Walter Scott. (N. del T.) [TORNA]

126. Article de fons, habitualment polític, a primera pàgina. (N. del T.) [TORNA]

127. Pinxo busca-raons, protagonista de la comèdia burlesca Don Japhet d’Arménie, de Paul Scarron (1610-1660). (N. del T.) [TORNA]

128. Cèlebre enverinadora romana. Agripina va encarregar-li que emmetzinés l’emperador Claudi perquè Neró pugés al tron. (N. del T.) [TORNA]

129. Bruniquilda, filla del rei visigot Anagild i reina d’Austràsia pel seu matrimoni amb Sigebert, va mantenir una lluita aferrissada i continua amb Frenegunda, reina de Nèustria. (N. del T.) [TORNA]

130. Protagonista de l’obra dramàtica La conspiració de Fiesco a Gènova, de Schiller. Dumas havia intentat fer una adaptació de la peça. (N. del T.) [TORNA]

131. Referència a una escultura conservada al Museu dels Uffizi, a Florència. (N. del T.) [TORNA]

132. Plaça de París. Fou punt de reunió d’obrers sense feina, escenari de festes populars i, sobretot, el lloc on van celebrar-se les execucions públiques de 1310 a 1830. (N. del T.) [TORNA]

133. Al déu desconegut. (N. del T.) [TORNA]

134. Vehicle lleuger, procedent de l’Europa de l’est, de moda a França durant la Restauració. (N. del T.) [TORNA]

135. Denominació que designava els edificis del govern turc a Constantinoble, i, per extensió, el mateix govern. (N. del T.) [TORNA]

136. Gilbert Duprez, tenor cèlebre, contractat per l’Òpera l’any 1836. Aquí fa el paper d’Arnold a Guillaume Tell, de Rossini. (N. del T.) [TORNA]

137. En alemany, Vehmgericht o Fehmgericht: tribunal secret. Organització secreta dels tribunals alemanys per jutjar de manera expeditiva els crims contra la religió, l’assassinat, el perjuri, la traïció, la difamació i la violació. Van aparèixer a Westfàlia a la fi del segle XII. En cas de culpabilitat, només hi havia una pena, la de mort, i l’acusat era penjat immediatament. (N. del T.) [TORNA]

138. Bias de Priene, un dels set savis de Grècia. (N. del T.) [TORNA]

139. Giuditta Pasta, (1797-1865), cantant lírica italiana. (N. del T.) [TORNA]

140. Maria Malibran (1808-1836), nom artístic de la mezzo-soprano espanyola Maria Felicia García. (N. del T.) [TORNA]

141. Les Grisi eren dues cantants italianes germanes: Giuditta (1805-1840) i Giulia (1811-1869). Dumas es refereix probablement a la segona, que va actuar al Théâtre-Italien de París de 1832 a 1848. (N. del T.) [TORNA]

142. John Law, financer escocès (1671-1729). Va aplicar les seves idees a França durant la Regència. El seu fracàs va condicionar molt l’evolució de la vida financera a França. (N. del T.) [TORNA]

143. Escena de l’òpera Otello, de Verdi. (N. del T.) [TORNA]

144. Buscant què devorar. (N. del T.) [TORNA]

145. En aquella època, a França, calia el passaport per sortir del departament d’origen. (N. del T.) [TORNA]

146. Dependències de l’antic palau reial dels Capets, les quals formen part avui del palau de Justícia de París. Durant el Terror, la Conciergerie va esdevenir l’avantcambra de la guillotina. (N. del T.) [TORNA]

147. Germain Pilon, escultor francès (1535-1598). (N. del T.) [TORNA]

148. En anglès: discurs. (N. del T.) [TORNA]

149. Frederik Lemaître va triomfar fent el paper de malvat en un fluix melodrama, L’Auberge des Adrets, que la interpretació de l’actor va convertir en una farsa tràgica. (N. del T.) [TORNA]

150. François Duperier, jurista francès de la darreria del segle XVI. Quan se li va morir la filla, el poeta François de Malherbe (1555-1628), amic seu, va dedicar-li unes estances conegudes amb el nom de Consolation à Duperier. (N. del T.) [TORNA]

151. Le diable boiteux, l’obra d’Alain René Lesage (1668-1747) citada per Dumas, està en realitat inspirada en la novel·la picaresca homònima El diablo cojuelo de l’escriptor castellà Luís Vélez de Guevara (1579-1644). (N. del T.) [TORNA]

152. Lamoricière (1806-1865), Changarnier (1793-1877) i Bedeau (1804-1863), generals francesos que van participar en la conquesta d’Algèria. Michel Ney havia estat mariscal de Napoleó (1769-1815). (N. del T.) [TORNA]

153. Lloc on se celebraven aleshores les execucions públiques. (N. del T.) [TORNA]

154. Una amenaça de càstig per desobediència. Els mots són de l’Eneida de Virgili (I,135) i van ser pronunciades per Neptú als vents desobedients i rebels. Literalment quos ego vol dir «als quals jo». (N. del T.) [TORNA]

155. Fecund i talentós autor de melodrames sota l’imperi i la Restauració. (N. del T.) [TORNA]

156. Cotxe cel·lular. Literalment, cistell per escórrer l’amanida. (N. del T.) [TORNA]

157. La paraula francesa és dru. (N. del. T.) [TORNA]

158. Honoré Gabriel Riqueti, comte de Mirabeau, orador i polític francès (1749-1791). (N. del T.) [TORNA]

159. Maleït siga! (N. del T.) [TORNA]

160. Protagonista de L’avar, de Molière. (N. del T.) [TORNA]





