Deu anys després de Nightmares & Dreamscapes, Stephen King publica una nova antologia de contes, un recull de catorze relats fins ara només publicats en formats poc accessibles (un audiobook, un e-book, una edició de poc més de mil còpies) que fascinaran a tots els lectors. «Pujar a la Bala» és la història d’una autoestopista que puja al cotxe equivocat la nit que va veure la seva mare morta. A «Dinar al Gotham Café», la discussió d’una parella a punt de divorciar-se en un restaurant de moda acabarà sent molt i molt sagnant. I a «1.408», un escriptor que ha fet fortuna amb històries de fantasmes decideix passar la nit a l’habitació 1.408 del Dolphin Hotel, que, segons el director, és plena de misteri. Amb la lectura d’aquests catorze contes obscurs, emprendràs un viatge captivador i esgarrifós per l’inconegut on la por i l’angoixa, el sarcasme macabre i la melancolia descobreixen l’essència del millor Stephen King.





Stephen King





Tot és definitiu


Catorze contes obscurs



ePUB v2.0

GossetInofensiu 08.01.16





Título original: Everything’s Eventual

Stephen King, 2002

Traducció: Esther Roig, 2003

Edició digital: GossetInofensiu (v1.0)

Segona edició: EpubCat (v2.0)

Digitalització: GossetInofensiu

ePUBCat base r1.3





Aquest llibre està dedicat al Shane Leonard





Sobre l’índex


El que vaig fer va ser treure totes les piques i un jòquer d’una baralla de cartes. D’as a rei = 1-13, jòquer = 14. Vaig barrejar les cartes i les vaig repartir. L’ordre en què sortien de la baralla va esdevenir l’ordre de les meves narracions, segons la posició que ocupaven en la llista que l’editor m’havia enviat. En va resultar un bon equilibri entre les narracions literàries i les de por. Hi vaig afegir una nota explicativa abans o després de cada narració, segons la posició que em semblava més convenient en cada cas. Pròxim recull: seleccionat amb el tarot.





INTRODUCCIÓ: LA PRÀCTICA D’UN ART (GAIREBÉ) PERDUT


He escrit més d’una vegada sobre la joia d’escriure i no veig cap necessitat de remenar totes aquestes qüestions tan embolicades a hores d’ara, però vet aquí una confessió: la part comercial del meu ofici em produeix un plaer lleugerament forassenyat, d’aficionat. M’agrada jugar-hi, fer una mica de pol·linització creuada entre mitjans de comunicació i portar les coses al límit. He intentat fer novel·les visuals (Storm of the Century, Rose Red), novel·les per capítols (The Green Mile) i novel·les per capítols a Internet (The Plant). No ho faig per guanyar més diners ni tampoc precisament per crear nous mercats; és que m’agrada veure l’acte, l’art i l’ofici d’escriure des de perspectives diferents, i així renovar el procés per tal que l’obra resultant —és a dir, les històries— sigui com més rodona millor.

Primer havia escrit «… mantenir sempre noves [les històries]» a la línia de dalt, però vaig esborrar la frase per ser fidel a la veritat. Perquè, vejam, senyores i senyors, qui puc enredar a aquestes altures, llevat de mi mateix? Vaig vendre el meu primer conte quan tenia vint-i-un anys i acabava de començar la universitat. Ara en tinc cinquanta-quatre, i he introduït molta llengua en el meu processador de textos/ordinador orgànic d’un quilo de pes on penjo la gorra dels Red Sox. L’acte d’escriure narracions ja fa temps que no és una novetat per mi, però això no vol dir que no em continuï fascinant. Tot i així, si no trobo maneres de mantenir les històries fresques i interessants, em faré vell i em cansaré en un tres i no res. No vull que això passi, perquè no vull enganyar les persones que les llegeixen (em refereixo a tu, estimat Lector Constant), i tampoc no em vull enganyar a mi mateix. Fet i fet, fem aquest camí plegats. És com si tinguéssim una cita. Ens hauríem de divertir. Hauríem de ballar.

I amb això ben present, vet aquí una altra història. La meva dona i jo tenim dues emissores de ràdio. La WZON-AM, que és una ràdio esportiva, i la WKIT-FM, que emet rock clàssic («El rock de Bangor», que en diem). Avui en dia la ràdio és un negoci difícil, sobretot en un mercat com Bangor, on hi ha massa emissores i pocs oients. Tenim country contemporani, country clàssic, melodies d’ahir, melodies d’ahir clàssiques, Rush Limbaugh, Paul Harvey i Cassey Kasem. Les emissores de l’Steve i la Tabby King van emetre durant un munt d’anys en números vermells: no excessivament però suficient per fer-me la guitza. A mi m’agrada guanyar, ves, i si bé ens en sortíem als ARB (és a dir, els índexs Arbitron, que són per a la ràdio el que els Nielsen són per a la tele), no hi havia manera de quadrar la caixa a final d’any. Em van explicar que no hi havia prou ingressos per publicitat al mercat de Bangor, que s’havien fet massa talls del pastís.

Però vaig tenir una idea. Vaig pensar que escriuria un guió per a la ràdio, com els que escoltava de petit amb el meu avi (que ja era gran) a Durham, Maine. Sí, una obra sobre Halloween, i tant! Coneixia la famosa —o infame— adaptació de Halloween d’Orson Welles de La guerra dels mons amb The Mercury Theatre, evidentment. Va ser idea de Welles (una idea aclaparadorament genial) de fer la història de la invasió clàssica d’H. G. Wells com una sèrie de butlletins de notícies i informatius. I a sobre li va funcionar. Va funcionar tan bé que va desencadenar el pànic a tota la nació i Welles (l’Orson, no l’H. G.) va haver de disculpar-se públicament al programa de la setmana següent del The Mercury Theatre. (Pots comptar que ho va fer somrient; jo hauria somrigut si se m’hagués acudit una ensarronada tan eficaç i convincent).

Vaig decidir que el que havia funcionat a Orson Welles em funcionaria a mi. En lloc de començar amb música de ball d’orquestra, com en l’adaptació de Welles, la meva començaria amb Ted Nugent somicant «Cat Scratch Fever». Aleshores interrompria la música un presentador, una de les nostres personalitats radiofòniques de la WKIT (ara ja ningú no en diu deejays). «Sóc el J. J. West, de les notícies de la WKIT», diria. «Sóc al centre de Bangor, on un miler de persones s’amunteguen a Pickering Square, observant com un gran objecte platejat en forma de disc baixa cap a terra…, un moment, si aixeco el micro, potser el podran sentir».

I aleshores començarien les corredisses. Podria fer servir els estris de producció de la casa per crear els efectes sonors, els actors del teatre local per fer els papers, i el millor de tot seria que podríem enregistrar el resultat i cedir-lo a emissores de tot el país! Els guanys que em donaria, m’imaginava (i el meu comptable hi estava d’acord), serien «ingressos de l’emissora de ràdio» i no «ingressos per escriptura creativa». Seria una manera d’esquivar la manca d’ingressos per publicitat, i, al final de l’any, les emissores de ràdio haurien eixugat el dèficit!

La idea del guió radiofònic era estimulant, i les perspectives de contribuir als beneficis de l’emissora amb les meves habilitats d’escriptor a sou també eren estimulants. ¿I què va passar? Que no me’n sortia, ves per on. Ho vaig provar i provar, i tot el que em sortia acabava sonant com una narració. No pas una obra de teatre, la mena de cosa que veus projectada al teu cap (els que són prou grans per recordar programes de ràdio com Suspense i Gunsmoke ja m’entendran), sinó més aviat un llibre enregistrat. Estic segur que igualment hauríem pogut provar de vendre’l i hauríem fet diners, però sabia que l’obra no seria un èxit. Era avorrida. Hauria estat com enredar l’oient. No servia i no sabia com arreglar-la. Escriure guions per a la ràdio, em sembla a mi, és un art perdut. Hem perdut la capacitat de veure-hi amb les orelles, tot i que l’havíem tingut. Recordo que vaig sentir un encarregat d’efectes sonors picant un bocí de fusta amb els nusos…, però en la meva imaginació vaig veure Matt Dillon[1] que anava cap al bar del Long Branch Saloon amb les botes empolsegades, ho vaig veure clar com l’aigua. Ara ja no. Aquells dies s’han acabat.

Escriure teatre a l’estil shakespearià —comèdia i tragèdia que flueix en versos contundents— és un altre art perdut. La gent encara va a veure produccions universitàries de Hamlet i El rei Lear, però no ens enganyem: ¿què creieu que faria una d’aquestes obres a la tele comparada amb un concurs com Weakest Link o un programa com Survivor Five: Stranded on the Moon, encara que Hamlet fos interpretat per Brad Pitt i Pol·loni per Jack Nicholson? I per molt que la gent encara vagi a veure extravagàncies elisabethanes com El rei Lear o Macbeth, que en gaudeixi no té res a veure amb la capacitat de crear un nou exemple d’aquesta forma d’art. Ara i adés algú intenta muntar una producció en vers a Broadway o a fora. Fracassen inevitablement.

La poesia no és un art perdut. La poesia està millor que mai. Sempre hi ha la colla d’imbècils de sempre (tal com s’anomenaven ells mateixos els redactors de la revista Mad) a l’aguait, persones que confonen pretensió i genialitat, però al món hi ha practicants excepcionals d’aquest art. Només cal que mireu les revistes literàries a la llibreria del barri, si no em creieu. Per cada sis poemes que llegiu que no valen res, en trobareu un o dos de bons. I això us ben asseguro que és una proporció molt acceptable entre porqueria i perles.

El conte tampoc és un art perdut, però diria que és molt més a prop que la poesia del caire de l’abisme de l’extinció. Quan vaig vendre la meva primera narració curta en l’encisador i remot any 1968, ja lamentava el constant esgotament del mercat: les publicacions barates no existien, els butlletins s’extingien, els setmanaris (com ara el The Saturday Evening Post) agonitzaven. D’aleshores ençà, he anat veient com s’encongia el mercat del conte. Que Déu beneeixi les revistes petites, on els joves escriptors encara poden publicar els seus contes a canvi d’exemplars de franc, i que Déu beneeixi els editors que es llegeixen el contingut de les piles de manuscrits (sobretot després de l’onada de por provocada per l’àntrax l’any 2001), i que Déu beneeixi els editors que encara donen llum verda de tant en tant a una antologia de contes originals, però no cal que Déu dediqui tota la jornada —ni tan sols l’hora del cafè— a beneir aquesta gent. Amb deu o quinze minuts en tindrà prou. N’hi ha ben pocs, d’editors com aquests, i cada any n’hi ha un o dos menys. La revista Story, una estrella polar dels escriptors joves (com jo mateix, encara que jo no hi publiqués mai), ja no existeix. Amazing Stories també ha desaparegut, malgrat els repetits esforços per fer-la reviure. Revistes interessants de ciència-ficció com ara Vertex han plegat, i, evidentment, els mags de l’horror com Creepy i Eerie. Aquestes estupendes publicacions fa temps que van plegar. Ara i adés algú intenta ressuscitar alguna d’aquestes revistes; ara mateix, Weird Tales viu un d’aquests renaixements. En general, s’ensorren. Són com les obres en vers que comencen i acaben amb prou feines en un tancar i obrir d’ulls. Quan han plegat, no hi ha qui les faci tornar. El que es perd té la tenacitat de continuar perdut.

He continuat escrivint narracions curtes tots aquests anys, en part perquè de tant en tant em vénen idees —idees esplèndidament comprimides que reclamen tres mil paraules, potser nou mil o a tot estirar quinze mil— i en part perquè és la meva manera d’afirmar, si més no a mi mateix, que no m’he venut, malgrat el que pensin els crítics més despietats. Els contes curts encara són fets a mà, són l’equivalent a aquella peça única que es pot comprar al taller d’un artesà. Sempre que tinguis la paciència d’esperar que te la faci a mà a la rebotiga.

Però no hi ha cap motiu perquè les narracions es comercialitzin amb els mateixos mètodes de tota la vida, senzillament perquè les històries es van crear així, com tampoc hi ha cap motiu per assumir (com sembla que han fet alguns pesats de la premsa crítica) que la forma com es ven una obra de ficció pot contaminar o embrutir el producte pròpiament dit.

Em refereixo a Pujar a la Bala: ben segur que ha estat la forma més estranya que he utilitzat per vendre la meva mercaderia al mercat. És una història que il·lustra els punts principals que intento plantejar: que allò que s’ha perdut no és fàcil de recuperar, que un cop les coses han ultrapassat un cert punt, l’extinció és segurament inevitable, però que una nova perspectiva en un aspecte de l’escriptura creativa —l’aspecte comercial— pot donar un nou tomb al conjunt.

Vaig escriure la Bala després d’On Writing, mentre encara em recuperava d’un accident que em va deixar en un estat de sofriment físic gairebé constant. L’escriptura em va ajudar a suportar el pitjor d’aquell dolor; va ser (i continua sent) el millor analgèsic que tinc en el meu limitat arsenal. La història que volia explicar era ben simple; una història de fantasmes a la vora del foc, de fet. Era la típica història de l’autoestopista que va ser recollit per un mort.

Mentre escrivia la meva història en el món irreal de la meva imaginació, una bombolla puntcom anava creixent en el món igualment irreal del comerç electrònic. Un dels seus aspectes era l’anomenat llibre electrònic, el qual, segons el parer d’alguns, provocaria la mort dels llibres tal com són ara, objectes encolats i relligats, pàgines que es passen a mà (i que de vegades cauen, si la cola s’ha assecat o el relligat és vell). A començaments del 2000, havia despertat molt d’interès un assaig d’Arthur C. Clarke que s’havia publicat només al ciberespai.

Però era molt curt (com un petó a la germana, se’m va acudir quan el vaig llegir). La meva narració, quan la vaig tenir acabada, era força llarga. La Susan Moldow, la meva editora a Scribner (com que sóc fan d’Expedient X, li dic: agent Moldow…, ja deveu imaginar-vos per què), em va trucar un dia a instàncies del Ralph Vicinanza i em va preguntar si tenia alguna cosa que volgués provar de col·locar al mercat electrònic. Li vaig enviar la Bala, i tots tres —la Susan, Scribner i jo— vam fer una mica d’història de l’edició. Uns quants centenars de milers de persones van descarregar la història, i vaig acabar fent una desconcertant quantitat de calés. (Això és mentida, no em va desconcertar gens). Fins i tot els drets d’àudio em van donar cent mil dòlars, una quantitat escandalosament elevada.

¿Faig el fatxenda? ¿Exhibeixo la meva petulància descaradament? Segons com es miri, sí. Però també vull dir que Pujar a la Bala em va fer parar boig. Normalment, quan sóc en una sala d’espera d’aquelles de disseny que hi ha als aeroports, la majoria de la gent no em fa ni cas; ja tenen prou feina a xerrar pels mòbils o a fer tractes al bar. I em sembla perfecte. De tant en tant algú se m’acosta i em demana que li firmi un tovalló de paper per a la seva dona. La dona, em comuniquen aquests senyors vestits amb elegància i que duen un maletí, ha llegit tots els meus llibres. Ells, però, no n’han llegit cap. Volen que em quedi ben clar. Tenen massa feina. Han llegit The Seven Habits of Highly Successful People, han llegit ¿Qui s’ha menjat el meu formatge?, han llegit The Prayer of Jabez i para de comptar. Tinc pressa, me n’he d’anar, m’espera un infart d’aquí a quatre anys, i vull estar segur que quan es presenti el rebré amb el meu pla de pensions a punt.

Després que es publiqués la Bala com a llibre electrònic (coberta, colofó de Scribner i tota la pesca), això va canviar. Se’m tiraven a sobre a les sales d’espera dels aeroports, fins i tot se’m van llançar al damunt a la sala d’espera d’Amtrack de Boston. M’abordaven pel carrer. Durant una temporada, havia de rebutjar la possibilitat d’aparèixer en tres atabaladors programes d’entrevistes al dia (jo esperava l’Springer, però el Jerry no em va trucar mai). Fins i tot vaig sortir a la portada de Time, i The New York Times va pontificar a base de bé sobre l’èxit aparent de Pujar a la Bala i el fracàs pronosticat del seu successor cibernètic, The Plant. Era increïble, vaig sortir a la primera pàgina de The Wall Street Journal i tot. Sense voler m’havia convertit en un magnat.

¿I què és el que em feia parar boig? ¿Què ho feia, que semblés tot tan inútil? Doncs que a la gent tant se li’n donava la història. Ningú em va preguntar mai per la narració, i la veritat és que és una història que està força bé, mal m’està de dir-ho. És senzilla però divertida. Fa el fet. Segons el meu parer, si apagueu la tele, aquesta narració (o qualsevol de les del recull que ve a continuació) es pot considerar un èxit total.

Però, pel que fa a la Bala, l’únic que volien saber els homes encorbatats era: «¿Com va? ¿Es ven?». ¿Com els podia explicar que tant se me’n fumia, si funcionava o no en el mercat, que el que m’interessava era si funcionava en el cor del lector, si hi tenia èxit, si hi fracassava, si li estimulava les terminacions nervioses, si li provocava aquella esgarrifança que és la raison d’être dels relats de por? A poc a poc em vaig adonar que era davant d’un altre exemple de teranyina creativa, un altre pas fet per un altre art en el camí que podia anar a parar a l’extinció. Aparèixer a la coberta d’una revista important només perquè has fet servir una forma alternativa de mercat té un no sé què anguniós i decadent. Encara angoixa més ser conscient que tots aquells lectors potser estaven més interessats en la novetat del paquet electrònic que no pas en el que contenia el paquet. ¿Quants lectors dels que van descarregar Pujar a la Bala van llegir-la realment? No ho sé. Em sembla que tindria una gran decepció.

L’edició electrònica pot ser que sigui o no el futur; la veritat és que això m’és bastant indiferent. Per mi, fer servir aquesta via va ser senzillament una altra manera d’intentar continuar participant de ple en el procés d’escriure les històries. I de fer-les arribar després a tantes persones com sigui possible.

Aquest llibre és probable que estigui a les llistes de best sellers una temporada; en aquest sentit he estat de sort. Però si l’hi veus, et podries preguntar quants llibres més de contes acaben a les llistes de best sellers durant un any concret, i fins quan poden els editors continuar publicant una mena de llibres que no interessa gaire els lectors. Pel que fa a mi, no hi ha res que em proporcioni tant de plaer com seure a la meva butaca preferida una nit d’hivern amb una tassa de te ben calent sentint com bufa el vent i llegint una bona història que pugui acabar d’una tirada.

Escriure-les ja no és tan agradable. D’aquest llibre, només en recordo dues —la història que dóna títol al recull i La teoria dels animals de companyia de l’L. T.— en què l’esforç no hagi estat immens comparat amb el resultat. Però crec que he reeixit a mantenir la novetat del meu ofici, si més no per mi, més que res perquè em nego a deixar passar un any sense escriure’n almenys un parell. No pels diners, tampoc exactament per amor, sinó com una mena de tribut. Perquè si vols escriure contes, has de fer alguna cosa més que pensar a escriure contes. No és com anar amb bicicleta, sinó més aviat com entrenar-se en un gimnàs: o ho fas o ho perds.

Veure els contes recollits en aquest llibre em dóna un gran plaer. Espero que també us en doni a vosaltres. M’ho podeu fer saber a www.stephenking.com i podeu fer una altra cosa per mi (i per vosaltres mateixos): si aquest recull us serveix, compreu-ne un altre. Per exemple, Sam the Cat de Matthew Klam, o The Hotel Eden de Ron Carlson. Aquests són només dos bons escriptors dels que ho fan bé per aquests mons de Déu, i encara que oficialment siguem al segle XXI, escriuen com s’ha escrit sempre, un mot darrere l’altre. El format amb què aparegui no canvia res. Si us agraden, doneu-los suport. El millor mètode per donar-los suport continua sent el mateix: llegiu les seves històries.

Voldria donar les gràcies a unes quantes persones que han llegit les meves històries: Bill Buford, de The New Yorker; Susan Moldow, de Scribner; Chuck Verrill, que ha editat gran part de la meva obra al llarg dels anys; Ralph Vicinanza, Arthur Greene, Gordon Van Gelder i Ed Ferman de The Magazine of Fantasy and Science Fiction; Nye Willden de Cavalier, i el traspassat Robert A. W. Lowndes, que va comprar aquesta primera història curta l’any 1968. I la més important, la meva dona, Tabitha, que continua sent la meva Lectora Constant preferida. Totes aquestes persones s’han esforçat i es continuen esforçant perquè el conte no esdevingui un art perdut. Igual que jo. I, tenint en compte el que heu comprat (i que per tant heu decidit subvencionar) i el que llegireu, vosaltres també. Tu més que ningú, Lector Constant. Sempre tu.

STEPHEN KING

Bangor, Maine

11 de desembre de 2001





SALA D’AUTÒPSIES 4


És tan fosc que durant una estona —no sé quant de temps— em fa l’efecte que encara estic inconscient. A poc a poc, m’adono que les persones que estan inconscients no tenen sensació de moviment a les fosques, ni noten un soroll feble i rítmic que només pot ser el grinyol d’una roda. I sento un contacte, de la punta del cap als talons. Ensumo alguna cosa que podria ser goma o vinil. Això no és inconsciència, i hi ha alguna cosa massa… ¿massa què? Alguna cosa massa racional en aquestes sensacions perquè sigui un somni.

Aleshores què és?

¿Qui sóc?

¿I què em passa?

El grinyol de la roda atura el seu ritme estúpid i paro de moure’m. Sento un cruixit al meu voltant procedent d’allò que fa pudor de goma.

Una veu:

—¿Quina han dit?

Silenci.

Segona veu:

—La quatre, em sembla. Sí, la quatre.

Ens tornem a moure, però més a poc a poc. Ara sento algú que arrossega una mica els peus, segurament amb sabates de sola tova, potser vambes. Els propietaris de les veus són els propietaris de les sabates. Em tornen a aturar. Se sent un cop sord seguit d’un so sibilant dèbil. Em sembla que és el soroll d’una porta amb frontisses pneumàtiques que s’obre.

«¿Què passa?», crido, però el crit és només al meu cap. Els meus llavis no es mouen. Me’ls noto —com em noto la llengua, que descansava dins la boca com un talp atordit—, però no els puc moure.

La cosa sobre la qual estic estirat es torna a posar en marxa. ¿És un llit amb rodes? Sí. Una llitera, més aviat. Hi vaig tenir una certa experiència, ja fa temps, en la fastigosa aventura asiàtica del Lyndon Johnson. Se m’acut que sóc en un hospital, que m’ha passat alguna cosa terrible —com l’explosió que gairebé em va deixar fora de combat fa vint-i-tres anys— i que em porten al quiròfan. Això explicaria moltes coses, donaria una resposta assenyada a tot plegat, però no em fa mal res. Llevat que estic mort de por, no em passa res. Si aquests són auxiliars que em porten a una sala d’operacions, ¿per què no hi veig? ¿Per què no puc parlar?

Una tercera veu:

—Cap aquí, nois.

Empenyen el llit de rodes cap a una altra direcció, i la pregunta que em trepana el cervell és: «¿En quin merder m’he ficat?».

«Això depèn de qui siguis…», em dic, però això, si més no, sí que ho sé. Em dic Howard Cottrell. Sóc correter, conegut per alguns dels meus col·legues com a Howard el Conqueridor.

La segona veu (just sobre el meu cap):

—Avui està molt maca, doctora.

Una quarta veu (femenina i freda):

—M’alegro que em donis el vistiplau, Rusty. ¿Us podríeu afanyar? La cangur m’espera a les set. Ha d’anar a sopar amb els seus pares.

A les set, a les set. Encara som a la tarda, potser, o al vespre, però està tot negre, negre com la gola del llop, negre com el cul d’una marmota, negre com la mitjanit a Pèrsia, i ¿què passa? ¿On era? ¿Què feia? ¿Per què no estava penjat dels telèfons?

«Perquè és dissabte», murmura una veu que ve de molt avall. «Eres… eres…».

Un so: PLOC! Un so que m’encanta. Un so pel qual si fa no fa visc. El so de… ¿què? El cap d’un pal de golf, és clar, en picar contra una bola del tee. Observo com s’enlaira cap al cel…

M’agafen, per les espatlles i els panxells, i m’alcen. Tinc un sobresalt horrorós, i intento cridar. No em surt cap so…, o potser sí que me’n surt un, un grinyolet, encara més insignificant que el que produeix la roda de sota meu. Probablement ni això. Segurament són imaginacions meves.

Em gronxen enlaire en un embolcall de negror —«Ei, no em deixeu anar, que tinc l’esquena fumuda», intento dir, però tampoc hi ha cap moviment de llavis o dents; la meva llengua continua enganxada al fons de la boca, potser el talp no està sols atordit, sinó mort, i ara tinc un pensament horrorós, a punt de tenir un atac de pànic: ¿i si em col·locaven malament i la llengua se me n’anava endarrere i em bloquejava la tràquea? No podria respirar! Això és el que volen dir amb allò d’«empassar-se la llengua», ¿oi?

La segona veu (Rusty):

—Aquest li agradarà, doctora, s’assembla a Michael Bolton.

La doctora:

—¿Qui és aquest?

La tercera veu (sembla jove, no gaire més que un adolescent):

—És aquell músic blanc lounge que vol ser negre. No crec que sigui ell.

Això els fa riure, a la noia també (sense gaire entusiasme), i, mentre em dipositen en el que sembla una taula encoixinada, el Rusty explica un altre acudit —es veu que en sap un munt. Angoixat, em perdo aquesta estona d’hilaritat perquè em ve una idea esborronadora. No podré respirar si la llengua em bloqueja la tràquea, això és el que acabo de pensar; però, ¿i si ara mateix ja no respiro?

¿I si sóc mort? ¿I si això és la mort?

Tot hi encaixa. Tot encaixa amb una horripilant incomoditat profilàctica. La foscor. La flaire de goma. Ara sóc Howard el Conqueridor, correter extraordinari, terror del Club de Camp Municipal de Derry, habitual del que es coneix als camps de golf de tot el món com el Dinovè Forat, però el 1971 jo formava part d’un grup d’assistència mèdica al delta del Mekong, i només era un nano espantat que de vegades es despertava amb els ulls plorosos després de somniar amb el gos de casa, i tot d’una reconec la sensació i l’olor.

Déu del cel, sóc en una bossa de cadàvers.

La primera veu:

—¿Vol signar això, doctora? Escrigui fort, hi ha tres còpies.

El so d’una ploma que gargoteja sobre un paper. M’imagino l’amo de la primera veu aguantant una carpeta davant de la doctora.

«Déu del cel, que no sigui mort!», intento xisclar, i no em surt res.

«Però bé que respiro…, ¿o no? No és que em senti la respiració, però tinc els pulmons bé, no me’ls noto palpitar ni que els falti aire com quan et submergeixes molt endins, o sigui que dec estar bé, ¿oi?».

«Ara que…, si fossis mort», murmura la veueta interior, «els teus pulmons no patirien perquè els faltés l’aire. No, perquè uns pulmons morts no necessiten respirar. Uns pulmons morts només poden… anar fent».

El Rusty:

—¿Què farà dissabte a la nit, doctora?

«Però, si sóc mort, ¿com és que sento coses? ¿Com és que sento l’olor de la bossa on m’han ficat? ¿Com puc sentir aquestes veus, la de la doctora que diu que dissabte que ve a la nit pensa banyar el seu gos, que es diu Rusty, ves quina coincidència, i tots es peten de riure? Si sóc mort, i com és que no estic inconscient o bé en la llum blanca de què sempre parlen a Oprah, el talk-show?».

Se sent un soroll fort i esquinçador, i de sobte em trobo sota una llum blanca; és encegadora, com el sol quan s’escola entre els núvols un dia d’hivern. Intento aclucar els ulls per protegir-me, però no passa res. Les meves parpelles són com persianes amb els carros trencats.

Se m’acosta una cara, que em tapa un bon tros de la resplendor, la qual no prové d’un pla astral enlluernador sinó d’una colla de fluorescents del sostre. La cara és d’un home jove, atractiu d’una manera convencional, d’uns vint-i-cinc anys; sembla un d’aquells fatxendes d’Els vigilants de la platja o Melrose Place. Un pèl més espavilat, potser. Té una bona mata de cabells foscos per sota d’una gorra verda de cirurgià que duu de qualsevol manera. També porta una bata. Té els ulls blau cobalt, d’aquells que fan caure d’esquena les noies. La part alta dels pòmuls se li veu esquitxada de pigues.

—Ostres, tu —diu. És la tercera veu—. Sí que s’assembla a Michael Bolton! Una mica més granadet, potser… —se m’acosta més. Una de les cintes del coll de la seva bata verda em fa pessigolles al front—, però sí, sí. I tant. Ei, Michael, canta una mica.

«Auxili!», és el que intento cantar, però només puc mirar els seus foscos ulls blaus amb la meva mirada petrificada de mort; no sé si decidir que sóc mort, que això és el que passa i que això és pel que s’ha de passar quan la màquina deixa de funcionar. Si encara sóc viu, ¿com és que no ha vist que se’m contreien les pupil·les quan m’hi ha donat la llum? Però ja en sé la resposta…, o m’ho sembla. No s’han contret. Per això em fa tant de mal la resplendor dels fluorescents.

La veta em fa pessigolles al front com una ploma.

«Auxili!», crido al musculós vigilant de la platja, que segurament és un intern o potser només un estudiant de la facultat de medicina.

«Ajuda’m, per favor!».

Els llavis ni tan sols em tremolen.

La cara s’aparta, la veta para de fer-me pessigolles i tot el doll de llum blanca penetra en els meus indefensos ulls, incapaços d’apartar-se, i en el meu cervell. És una sensació espantosa, com una violació. Em tornaré cec si haig de continuar-hi sotmès gaire estona, penso, i la ceguesa serà un alleujament.

PLOC! El so del pal contra la pilota, però aquesta vegada una mica en sordina, i la sensació a les mans no és bona. La bola puja… però desviant-se…, desviant-se…, desviant-se cap a…

Merda.

Ha anat als matolls.

Una altra cara entra en el meu camp de visió; a sota, una bata blanca en lloc d’una de verda; a sobre, una gran mata de cabell carbassós i embullat. Un QI justet és la primera impressió que em fa. Ha de ser el Rusty. Llueix un somriure ximplet que em recorda els somriures dels nois de l’institut, d’aquells que porten escrit en un tatuatge en un dels malaguanyats bíceps NASCUT PER DESCORDAR SOSTENIDORS.

—Michael! —crida el Rusty—. Quina bona cara que fas! És un honor! Canta una mica, xaval! Anima’ns la parada!

De darrere ve la veu de la doctora, freda, que ja no fa veure que la diverteixen les seves gracietes.

—Ja n’hi ha prou, Rusty. —A continuació, en una altra direcció—: ¿Què ha passat, Mike?

La veu del Mike és la primera, la del company del Rusty.

Sembla una mica avergonyit de treballar amb algú que vol ser l’humorista Andrew Dice Clay quan sigui gran.

—L’han trobat al catorzè forat de Derry Muni. Fora del camp, de fet, als matolls. Si no hagués estat jugant amb quatre companys i no haguessin vist una de les seves cames sortint pels matolls, ara se l’estarien menjant les formigues.

Sento una altra vegada aquell soroll al cap —PLOC!—, però ara seguit d’un altre so molt menys agradable: el frec del sota-bosc que remeno amb el cap del pal. Ha de ser el catorzè, on se sap que hi ha heura verinosa. Heura verinosa i…

El Rusty em continua mirant, estúpidament i amb avidesa. No és la mort el que li interessa, sinó la meva semblança amb Michael Bolton. Oh, sí, ja ho sé, fins i tot ho he fet servir amb algunes clientes. Si no, són coses que es fan velles en un pensament. I en aquestes circumstàncies…, valga’m Déu.

—¿Quin metge l’ha atès? —demana la doctora—. ¿El Kazalian?

—No —diu el Mike, i em mira un moment. És ben bé deu anys més gran que el Rusty. Cabells negres esquitxats de gris. Ulleres. «¿Com és possible que cap d’aquestes persones s’adoni que no sóc mort?»—. Un del grup que l’ha trobat era metge. A la primera pàgina hi ha la seva signatura, ¿ho veu?

Soroll de papers. Després:

—Renoi, el Jennings. El conec. Va examinar Noè quan va atracar l’arca al mont Ararat.

El Rusty no sembla pescar la broma, però riu davant de la meva cara. M’arriba la ferum de ceba del seu alè, les relíquies del seu dinar; si puc ensumar ceba, deu ser que respiro. Dec respirar, ¿oi? Si pogués…

Abans que pugui acabar de pensar-ho, el Rusty s’inclina encara més i tinc un bri d’esperança. Ha vist alguna cosa! Ha vist alguna cosa i em farà el boca a boca. Gràcies, Rusty! Gràcies a tu i el teu alè de ceba!

Però el somriure estúpid no canvia, i en lloc de posar la seva boca sobre la meva, em toca la mandíbula amb la mà. M’agafa un cantó amb el polze i l’altre amb els dits.

—És viu! —crida el Rusty—. És viu, i cantarà per al Club de Fans de Michael Bolton de la sala quatre!

Els seus dits m’estrenyen més —em fa mal d’una manera distant i farcida de novocaïna— i em comença a moure la barra amunt i avall, fent-me petar les dents. «If she’s ba-aaad, he can’t see it», canta el Rusty amb una veu atonal i esgarrifosa que segurament faria esclatar el cap del cantant de soul Percy Sledge. «She can do no rrr-onggg…». Se m’obren i tanquen les dents amb els moviments bruscos de la seva mà; la meva llengua puja i baixa com un gos mort per la superfície d’un curs d’aigua revoltat.

—Para! —diu la dona secament. Sembla fastiguejada de debò. El Rusty, que potser se n’adona, no para, sinó que continua com si res. Els seus dits se’m claven a les galtes. Els meus ulls petrificats miren cegament cap amunt.

«Turn his back on his best friend if she put him d…».

Ella s’acosta, una dona amb una bata verda i la gorra lligada al coll, penjant per darrere com un barret de Cisco Kid, els cabells castanys curts apartats del front, maca però severa, més elegant que bonica. Engrapa el Rusty amb una mà d’ungles curtes i l’aparta de mi.

—Ei! —diu el Rusty amb indignació—. Tregui’m les mans de sobre!

—Doncs tu treu-li de sobre les teves —diu ella, sense intentar dissimular la seva ira—. N’estic tipa, del teu humor estudiantil, Rusty, i la pròxima vegada et penso denunciar.

—Una mica de calma —diu el vigilant de la platja, l’ajudant de la doctora. Sembla esverat, com si tingués por que el Rusty i la seva cap ho resolguessin a cops de puny allà mateix—. Deixem-ho córrer, ¿d’acord?

—¿Per què em tracta tan malament? —diu el Rusty. Intenta fer-se l’ofès, però, de fet, fa el ploricó. Després canvia de tàctica—: ¿Per què em tracta tan malament, doctora? ¿Que té la regla o què?

La doctora, fastiguejada:

—Endú-te’l.

El Mike:

—Anem, Rusty. Anem a signar les entrades.

El Rusty:

—Sí. I que ens toqui una mica l’aire.

Jo ho sento tot com si escoltés la ràdio.

Els peus que s’arrosseguen cap a la porta. El Rusty, de mal humor i ofès, pregunta a la doctora per què no es posa un anell d’estat d’ànim o alguna altra cosa perquè la gent sàpiga què es trobarà. Sabates toves que grinyolen sobre les rajoles, i de sobte aquest soroll és substituït pel soroll del meu pal, que pica el matoll per trobar el coi de pilota, que deu ser per allà, no pot haver anat a parar gaire endins, n’estic segur, jon és?, Déu meu, no suporto el catorzè forat, i si resulta que hi ha heura verinosa, i amb tant de sotabosc, podria ser que…

I llavors alguna cosa em pica, ¿oi? Sí, n’estic gairebé segur. Al panxell esquerre, just per sobre del mitjó blanc de cotó. Una fiblada intensa de dolor, primer del tot concentrada i després escampant-se…

… i llavors foscor. Després la llitera, la bossa de cadàvers amb cremallera i les veus del Mike («¿Quina han dit?») i del Rusty («La quatre, em sembla. Sí, la quatre»).

Vull creure que ha estat una serp, però potser és perquè hi pensava quan buscava la pilota. Pot haver estat un insecte, només recordo una fiblada de dolor, i al capdavall, tant se val. El que és important és que sóc viu i ells no ho saben. És increïble, però no ho saben. He tingut mala sort, això sí, perquè conec el doctor Jennings, recordo haver-hi parlat mentre jugava amb el seu grup a l’onzè forat. És simpàtic, però poc fiable, una antigalla. L’antigalla m’ha donat per mort. Després el Rusty, amb aquells ulls verds de ruc i aquell somriure de centre de rehabilitació, m’ha donat per mort. La doctora, la senyora Cisco Kid, ni tan sols m’ha mirat encara, si més no atentament. Potser quan em miri…

—No el suporto —diu ella quan es tanca la porta. Ara som nosaltres tres, però la senyora Cisco Kid evidentment es pensa que només són dos—. ¿Com és que sempre em toquen els imbècils, Peter?

—No ho sé —diu el senyor Melrose Place—, però el Rusty és un cas especial, fins i tot en els annals d’imbècils famosos. És un cervell mort amb potes.

Ella riu i alguna cosa peta. El pet va seguit d’un so que em deixa aterrit: instruments d’acer que xoquen. Se m’han col·locat al costat esquerre i, encara que no els puc veure, sé que estan a punt de fer-me l’autòpsia. S’estan preparant per obrir-me. Pretenen treure el cor del Howard Cottrell i veure si li ha saltat un pistó o si se li ha desconnectat una biela.

«La cama!», crido dins del meu cap. «Mireu-me la cama esquerra! És allà el problema, no al cor».

Potser els ulls se m’han ajustat un xic, si més no ara veig, amb tota claredat, una armadura d’acer inoxidable. Sembla una peça gegantina d’equipament dental, però el que hi ha a la punta no és un trepant. És una serra. D’algun lloc molt endins, on el cervell emmagatzema les trivialitats que només et fan falta si et trobes concursant a Jeopardy!, a la televisió, fins i tot formulo un nom. És una serra Gigli. La fan servir per serrar-te la part de dalt del crani. Això després de separar-te la cara com si fos una màscara infantil de Halloween, amb cabells i tot.

Llavors et treuren el cervell.

Clinc, clinc. Clonc. Silenci. Després un CLANC!, tan fort que em faria fer un bot si fos capaç de botar.

—¿Vols fer tu el tall pericardíac? —pregunta ella.

El Pete, prudent:

—¿Vol que ho faci jo?

La doctora Cisco, amablement, com aquell qui fa un favor traspassant una responsabilitat:

—Sí, em sembla que sí.

—Entesos —diu—. ¿M’ajudarà?

—Seré el teu copilot, no hi pateixis —diu ella, i riu. Puntua la rialla amb un soroll que sona com xec-xec. És el soroll de les estisores que s’obren i es tanquen.

Ara la sensació de pànic em colpeja i m’envaeix el crani com un estol d’estornells tancats en unes golfes. En fa molt de temps, del Vietnam, però allà vaig veure una dotzena d’autòpsies —el que els metges anomenaven «programes post mortem a la tenda»— i sé el que la Cisco i el Pancho em volen fer. Les estisores tenen unes fulles llargues i esmolades, unes fulles molt esmolades, i uns forats grossos per posar-hi els dits. Però s’ha de tenir força per utilitzar-les. La fulla de baix s’introdueix a l’intestí com si fos mantega. Llavors, xec, amunt entre el manyoc de nervis del plexe solar i cap al teixit nerviós de múscul i tendons. Aleshores cap a l’estèrnum. Aquesta vegada, quan les fulles s’ajunten, ho fan amb un cruixit que esquinça les parts ossoses i la caixa toràcica com si fossin un parell de barrils units per un fil metàl·lic. Llavors les estisores, que semblen ben bé estenalles de carnisser per tallar aviram, s’enfilen amunt —xec-crunx, xec-crunx, xec-crunx—, separen os i esquincen múscul, separen els pulmons, es dirigeixen cap a la tràquea i converteixen Howard el Conqueridor en un sopar d’Acció de Gràcies que ningú es cruspirà.

Un gemec finet i reganyós; aquest sí que sona com un trepant de dentista.

El Pete:

—¿Que puc?

La doctora Cisco, en un to més aviat maternal:

—No. Aquestes.

Xec-xec. L’hi ensenya.

«No ho poden fer», penso. «No em poden obrir en canal…, me’n sento!».

—¿Per què? —pregunta ell.

—Perquè ho vull així —diu ella, ara ja una mica menys maternal—. Quan treballis pel teu compte, Petie, maco, ja faràs la teva. Però a la sala d’autòpsies de la Katie Arlen, començaràs per les estisores pericardíaques.

«Sala d’autòpsies». Ja està. Ja ha sortit. Vull que se’m posi la pell de gallina, però, evidentment, no passa res; la meva pell continua llisa.

—Recorda-te’n —diu la doctora Arlen (però ara li dóna una lliçó)—, qualsevol pot aprendre a fer servir una màquina de munyir…, però amb les mans sempre es fa millor. —El seu to té un no sé què d’insinuant—. ¿Entesos?

—Entesos —diu ell.

Estan a punt de fer-ho. Haig de fer algun soroll o moviment, o s’hi posaran. Si la sang flueix o em surt a raig al primer cop d’es-tisores sabran que alguna cosa no va a l’hora, però llavors serà massa tard, segurament; el primer xec-crunx ja haurà passat i tindré les costelles sobre els avantbraços, el cor em bategarà frenèticament sota els fluorescents en la seva bossa lluent i sangonosa…

Em concentro en el pit. Empenyo o ho intento… i passa alguna cosa.

Un soroll!

He fet un soroll!

És bàsicament dins de la meva boca tancada, però l’escolto i el sento dins del meu nas també…, com un zumzeig.

Em concentro, arreplego tots els esforços que puc i aquesta vegada el so em surt una mica més fort, esmunyint-se pels meus narius com el fum del cigarret. Nnnnunnn. Em fa pensar en un vell programa d’Alfred Hitchcock que vaig veure a la tele fa molt de temps: Joseph Cotten queda paralitzat arran d’un accident de cotxe i finalment aconsegueix que s’adonin que encara és viu deixant anar una llàgrima solitària.

Si més no, aquest gemec minúscul com un mosquit m’ha demostrat a mi mateix que sóc viu, que no sóc un esperit que roman en l’efígie d’argila del meu cos difunt.

Si em concentro amb totes les meves forces, puc sentir la respiració que se m’esmuny pel nas i em baixa per la gola; substitueixo la respiració que acabo de consumir i després la torno a enviar enfora, treballant més del que vaig treballar mai als estius per a la Lane Construction Company quan era adolescent, treballant més del que he treballat en tota la meva vida, perquè ara treballo per la meva vida i m’han de sentir, valga’m Déu, m’han de sentir.

Nnnnunnn…

—¿Vols que posi música? —pregunta la doctora—. Tinc Miarty Stuart, Tony Bennett…

Ell emet un so de desesperació. Amb prou feines el sento, i d’entrada no entenc el que està dient ella…, probablement és una sort.

—D’acord —diu ella rient—. També tinc els Rolling Stones.

—¿Vostè?

—Jo. No sóc tan quadriculada com semblo, Peter.

—No volia dir això… —sembla atabalat.

«Escolteu-me!», crido dintre del meu cap mentre els meus ulls petrificats fiten la ema llum blanca. «Pareu de xerrotejar com unes garses i escolteu-me!».

Sento que em baixa més aire per la gola i se m’acut que el que sigui que m’ha passat comença a perdre el seu efecte…, però és només un feble parpelleig en la pantalla dels meus pensaments. Potser sí que se m’està passant, però aviat la recuperació deixarà de ser una possibilitat. Totes les meves energies estan enfocades a fer que em sentin, i aquesta vegada em sentiran, n’estic segur.

—Doncs, apa, els Stones —diu ella—. Si no vols que surti a buscar un CD de Michael Bolton en honor del teu primer pericardíac.

—No, per favor! —I tots dos riuen.

El so comença a sortir, i aquesta vegada és més fort. No tant com m’esperava, però és prou fort. Segur que és prou fort. Em sentiran, m’han de sentir.

Aleshores, just quan forço el soroll a sortir pel nas com un líquid de ràpida solidificació, la sala s’omple amb l’enrenou d’una guitarra electritzant i la veu de Mick Jagger rebota contra les parets: «Awww, no, it’s only rock and roll, but I LIYYYYKE IT…».

—Abaixa el volum! —crida la doctora Cisco, exagerant còmicament, i enmig d’aquest xivarri el meu propi so nasal, un zumzeig petit i desesperat que em surt dels narius, no és més audible que un xiuxiueig en una foneria.

Ara la cara d’ella es torna a inclinar cap a mi i el meu horror es renova quan veig que porta unes ulleres de plàstic i una mas-careta a la boca. Mira enrere per sobre l’espatlla.

—Ja el despullo jo —diu al Pete, i s’inclina cap a mi amb l’escalpel lluent a la mà enguantada, s’inclina cap a mi a través de l’estrèpit de guitarres dels Rolling Stones.

Murmuro amb desesperació, però no serveix de res. No em sento ni jo mateix.

L’escalpel s’atura i després talla.

M’arronso dins del meu cap, però no sento dolor, només la camisa que cau en dues peces, separant-se com se separarà la meva caixa toràcica quan el Pete, sense saber-ho, faci el seu primer tall pericardíac a un pacient viu.

M’aixequen. Em cau el cap enrere un moment i veig el Pete cap per avall que es posa les ulleres de plàstic al costat d’un mostrador d’acer i fa inventari d’un horripilant desplegament d’eines. Les que destaquen més són un parell d’estisores gegantines. Després em tornen a col·locar panxa enlaire i ja no porto la camisa. Ara estic despullat fins a la cintura. Fa fred, a la sala.

«Mira’m el pit!», li crido. «Has de veure com puja i baixa, per molt poc profunda que sigui la meva respiració! ¡¿Que no ets una experta?! Per l’amor de Déu!».

Però ella fa un cop d’ull a la sala, aixecant la veu perquè se la senti per sobre aquella música tan alta. («I like it, I like it, yes I do», canten els Stones, i em fa l’efecte que sentiré aquest cor de veus idiota i nasal a les sales de l’infern per tota l’eternitat).

—¿Tu què diries, calçotets curts o eslip?

Amb una barreja d’horror i ràbia, entenc a què es refereix.

—Calçotets curts! —contesta ell—. Ja ho crec que sí! Que no el veus!

«Malparit!», tinc ganes de cridar. «Segur que et penses que tots els que tenen més de quaranta anys porten calçotets curts! Segur que penses que quan en facis quaranta te’ls…».

Ella em descorda les bermudes i m’abaixa la cremallera. En unes altres circumstàncies, que una dona tan maca com aquesta (una mica severa, però maca) em fes això em faria enormement feliç. Però ara…

—Has perdut, Petie, maco —diu ella—. Porta eslip. Tira un dòlar al pot.

—El dia que cobri —diu ell, acostant-se. Posa la cara al costat de la d’ella; em miren a través de les ulleres de plàstic com un parell d’alienígenes que contemplessin un abduït. Intento que em vegin els ulls, que vegin que els miro, però aquests dos ximples em miren els calçotets.

—Alça, i vermells —diu el Pete—. Si em descuido!

—Per mi són més aviat d’un rosa insípid —contesta ella—. Aguanta-me’l, Pete, que pesa una tona. No m’estranya que hagi tingut un infart. A veure si t’ho prens com una lliçó.

«Estic en forma», bramo. «Segurament bastant més que tu, mala pècora».

De sobte, unes mans fortes m’aixequen els malucs. L’esquena em cruix; el soroll em provoca un salt al cor.

—Perdona, noi —diu el Pete, i de cop tinc més fred que mai quan m’abaixen els pantalons curts i els calçotets.

—Fora una cama —diu ella, aixecant-me un peu— i fora l’altra —aixecant-me l’altre peu—, fora mocassins i fora mitjons…

Es para de cop i una vegada més m’omplo d’esperança.

—Ei, Pete.

—¿Sí?

—¿Per jugar a golf els homes sempre porten pantalons curts i mocassins?

Darrere d’ella (de fet, darrere d’ella només n’hi ha l’origen, perquè la música ho embolcalla tot) els Rolling Stones han passat a «Emotional Rescue». «I will be your knight in shining ahh-mah», canta Mick Jagger, i intento imaginar-me el ballet que faria amb tres cartutxos de dinamita entaforats al seu cul esquifit.

—A mi em sembla que aquest s’ho ha muntat malament —continua ella—. Em pensava que tenien unes sabates especials, molt lletges, per jugar a golf, amb uns bonys a les soles…

—Sí, però no és obligatori portaries —diu el Pete. Aixeca les mans enguantades davant de la meva cara girada, les ajunta i doblega els dits enrere. Els nusos cruixen i les pólvores de talc m’esquitxen com una nevada molt fina—. Si més no, per ara. No és com les sabates de bitlles. Si t’enxampen jugant sense sabates de bitlles, et poden ficar a la presó estatal.

—¿Ah, sí?

—Sí.

—¿Vols prendre-li tu la temperatura i fer l’examen general?

«No!», grinyolo. «Que només és un noi! ¿Què fas?».

Ell la mira com si li hagués passat pel cap el mateix pensament.

—Això no és del tot legal, ¿oi, Katie? No ho sé…

Ella fa un cop d’ull a la sala mentre ell parla, fent un examen burlesc de l’habitació, i començo a tenir una sensació que no és de gaire bon averany per a mi: severa o no, em sembla que a la Cisco —àlies doctora Katie Arlen— li fa gràcia el Petie dels ulls blau fosc. Renoi, m’han tret paralitzat d’un camp de golf i m’han abocat en un episodi d’Hospital General, el títol del qual és «L’amor esclata a la sala d’autòpsies número quatre».

—Carai —diu ella en un xiuxiueig teatral—. No veig ningú més que tu i jo.

—La cinta…

—Encara no grava —diu ella—. I quan gravi, jo seré al teu costat en tots els passos del procés…, ningú ho arribarà a saber, de fet. Més que res ho sabré jo. Voldria posar ordre en els gràfics i les transparències. Però si realment et sents incòmode…

«Sí!», li crido amb la cara immòbil. «Et sents incòmode! Incomodíssim! Massa incòmode!».

Però només té vint-i-quatre anys i i què li ha de dir, a aquesta dona severa i atractiva que s’ha ficat en el seu espai, envaint-lo d’una manera que només pot voler dir una cosa? ¿«No, mare, tinc por»?

A més a més, ell ho vol. Li veig les ganes a través de les ulleres de plàstic, dansant allà com un grapat de roquers punks granadets al ritme dels Stones.

—Dona, si vostè em fa costat en cas que…

—Sí, home —diu ella—. De tant en tant t’has de mullar, Pete. I si calgués, esborraria la cinta.

Sembla sobresaltat.

—¿Ho pot fer?

Ella somriu.

—Tenim molts secrets a la sala d’autòpsies número quatre, mein Herr.

—No cal que m’ho juri —diu ell, somrient també; després s’allunya del meu camp de visió. Quan la seva mà torna, agafa un micròfon que penja del sostre amb una corda negra. El micro sembla una llàgrima d’acer. Veure’l fa que aquell horror es faci més real del que havia estat fins aleshores. No pot ser que m’obrin, ¿oi que no? El Pete no té experiència, però té una formació; ha de veure les marques del que m’ha picat mentre buscava la pilota entre els matolls, i aleshores, si més no, sospitarà. Hauran de sospitar.

Tanmateix, continuo veient les estisores amb la seva despietada lluentor setinada —presumptuoses estisores d’aviram— i no paro de pensar si encara seré viu quan em tregui el cor de la cavitat toràcica i l’aixequi, regalimant, davant de la meva mirada petrificada abans de deixar-lo damunt la safata de pesar. Em sembla que podria ser; podria ser viu. ¿No diuen que el cervell pot continuar conscient fins a tres minuts després que el cor s’aturi?

—A punt, doctora —diu el Pete, i ara sembla gairebé formal. En algun lloc, gira una gravadora.

L’autòpsia ha començat.

—Girem aquesta coca —diu ella alegrement, i em giren amb la mateixa eficiència. El meu braç dret surt disparat cap a un costat i després cau contra un cantó de la taula, picant amb el caire de metall, que se’m clava al bíceps. Em fa un mal horrorós, el dolor és gairebé insuportable, però tant se me’n dóna. Prego perquè el caire se m’enfonsi a la pell, prego perquè sagni, una cosa que els cadàvers bona fide no fan.

—Apa aquí —diu la doctora Arlen. M’aixeca el braç i me’l deixa caure al costat del cos.

Ara sóc conscient sobretot del meu nas. El tinc aixafat contra la taula, i per primera vegada els pulmons m’envien un missatge de malestar: una sensació de privació, de cotó fluix. Tinc la boca tancada, el nas parcialment obturat (fins al punt que m’ho sembla; de fet, no em sento ni respirar). ¿I si ara m’ofego?

Aleshores passa una cosa que em distreu totalment del nas. M’entaforen de qualsevol manera un objecte enorme —sembla un bat de beisbol de vidre— pel recte. Una vegada més intento cridar i només sóc capaç de produir un feble zumzeig ofegat.

—Termòmetre a dins —diu el Peter—. He posat l’avisador.

—Bona idea —diu ella, apartant-se. Li deixa espai. Deixa fer la prova de circulació a aquell passerell. El deixa que ho provi amb mi. Abaixen una mica la música.

—El subjecte és un home blanc, de quaranta-quatre anys —diu el Pete, parlant per a la posteritat—. Es diu Howard Randolph Cottrell, resident al 1556 de Laurel Crest Lane, a Derry.

La doctora Arlen, a una certa distància:

—Mary Mead.

Una pausa, i torna a parlar el Pete, un pèl cohibit:

—La doctora Arlen m’informa que el subjecte viu a Mary Mead, que es va separar de Derry el…

—La lliçó d’història no cal, Pete.

Per l’amor de Déu, ¿què m’han ficat pel cul? ¿Un termòmetre de bestiar o què? Si fos una mica més llarg, penso, notaria el bulb de la punta. I no s’hi han matat gaire, amb el lubricant…, però, ¿per què ho haurien de fer? Si sóc mort…

Mort.

—Perdoni, doctora —diu el Pete. Intenta resituar-se i finalment ho aconsegueix—. Aquesta informació és del formulari de l’ambulància. Presa originalment del permís de conduir de l’Estat de Maine. El metge que la signa és, vejam, el doctor Frank Jennings. El subjecte és declarat mort al lloc on l’han trobat.

Ara és el nas el que espero que sagni. «Per favor», li dic, «sagna. Però no sagnis poc. Que surti a raig».

No passa res.

—La causa de la mort podria ser un infart —diu el Pete. Una mà em frega lleugerament l’esquena fins a la clivella del cul. Prego perquè em tregui el termòmetre, però no ho fa—. La columna sembla intacta, cap fenomen que cridi l’atenció.

¿Cap fenomen que cridi l’atenció? ¿Cap fenomen que cridi l’atenció? ¿Què es pensen que sóc, una bombeta?

M’aixeca el cap, col·locant-me les puntes dels dits a les galtes, i zumzejo desesperadament —Nnnnunnnn—, conscient que no és possible que em senti amb els esgarips de guitarra de Keith Richards, però amb l’esperança que percebi el so vibrant a les meves vies nasals.

No percep res. En comptes d’això, em gira el cap d’un cantó a l’altre.

—Cap lesió aparent al coll, no hi ha rigor —diu.

I jo espero que em deixi anar el cap de cop contra la taula —això em faria sagnar el nas, si no és que sí que sóc mort—, però l’abaixa amb compte, amb consideració, aixafant-me la punta del nas de nou i fent que l’asfíxia torni a ser una possibilitat.

—No hi ha ferides visibles a les natges —diu—, tot i que té una vella cicatriu a la part de dalt de la dreta que sembla una mena de ferida, de metralla, potser. És lletja.

I tan lletja que va ser, i sí que va ser metralla. El final de la guerra per a mi. Un obús llançat en una zona de subministrament, hi van morir dos homes i un altre —jo— va tenir sort. Encara és pitjor per davant, i en una zona més delicada, però l’equipament funciona…, o funcionava, fins avui. Mig centímetre més cap a l’esquerra i m’haurien hagut d’implantar una bomba de mà i un cartutx de CO2 per als moments d’intimitat.

Finalment em treu el termòmetre —quin descans, redéu— i a la paret veig la seva ombra sostenint-lo enlaire.

—Trenta-cinc —diu—. Renoi, no està malament. Aquest tio podria estar viu, Katie…, doctora Arlen.

—Pensa on el van trobar —diu ella des de l’altra punta de la sala. El disc que escoltaven estava canviant de cançó i per un moment sento clarament la seva veu alliçonadora—. ¿Un camp de golf? ¿Una tarda d’estiu? No m’hauria estranyat ni que hagués estat a trenta-set.

—Té raó —diu ell, en un to submís. Tot seguit—: i Això no quedarà estrany, a la cinta? —Traducció: «¿Que faré riure, a la cinta?».

—Semblarà una classe —diu ella—, que és el que és.

—Entesos, millor. Perfecte.

Els seus dits de goma em separen les natges, les deixen anar i em ressegueixen la part de darrere de les cuixes. Em posaria garratibat, si fos capaç de fer-ho.

«La cama esquerra», li envio. «La cama esquerra. Petie, maco, el panxell esquerre, ¿que no ho veus?».

Ho ha de veure, per força, perquè jo ho sento, dolorós com la picada d’una abella o potser d’una injecció donada per una infermera descurada, d’aquelles que et claven la injecció al múscul en lloc d’una vena.

—El subjecte exemplifica que no és una bona idea jugar a golf amb pantalons curts —diu, i desitjo amb totes les forces que hagués nascut cec. Carai, potser sí que va néixer cec, perquè es comporta com un invident—. Veig tota mena de picades d’insectes, de plantes, rascades…

—El Mike diu que el van trobar entre els matolls —crida l’Arlen. La noia fa un xivarri de por; com si rentés els plats a la cuina d’una cafeteria en lloc d’arxivar documents—. Jo diria que va tenir un infart mentre buscava la pilota.

—Mmm.

—Continua, Peter, ho fas molt bé.

Trobo que això és d’allò més discutible.

—D’acord.

Més punxades i palpacions. Suaus. Massa i tot, potser.

—Té picades de mosquit al panxell esquerre que semblen infectades —diu, i tot i que em continua palpant amb suavitat, aquesta vegada el dolor és una sentida enorme que em faria xisclar si fos capaç d’emetre cap so superior al meu tímid zumzeig. De sobte se m’acut que la meva vida pot dependre de la llargada de la cinta dels Rolling Stones que escolten…, sempre suposant que sigui una cinta i no un CD, que no s’ha de canviar de cara. Si s’acaba abans que m’obrin…, si puc zumzejar prou fort perquè em sentin abans que un d’ells posi l’altra cara…

—Després de l’autòpsia general em miraré les picades —diu ella—, però si tenim raó amb l’infart, no caldrà. O…, ¿vols que m’ho miri ara? ¿T’amoïnen?

—No, són clarament picades de mosquit —diu Gimpel l’Idiota—.[2] Són molt grossos en aquella zona. En té cinc…, set…, vuit…, renoi, gairebé una dotzena només a la cama esquerra.

—Es va descuidar la loció per a la selva.

—El que es va descuidar és la digitalina —diu ell, i tots dos riuen encantats: humor de sala d’autòpsies.

Aquesta vegada em gira tot sol, segurament content de poder fer servir els seus músculs de gimnàs amb mi, amagant les picades de serp i de mosquit, camuflant-les. Torno a mirar el reguitzell de fluorescents. El Pete recula, fora de la meva visió. Sento una remor de fons. La taula es comença a inclinar, i jo sé per què. Quan m’obrin, els fluids baixaran cap a uns punts de recollida que hi ha a la base. Moltes mostres per al laboratori de l’Estat d’Augusta, en cas que l’autòpsia plantegi interrogants.

Concentro tota la meva voluntat i els meus esforços a tancar els ulls mentre ell m’observa la cara, i no sóc capaç de produir ni un tic. Jo només volia fer divuit forats al golf un dissabte a la tarda i resulta que m’he convertit en una Blancaneu amb pèl al pit. I no puc parar de patir quan penso en aquelles estisores d’aviram introduint-se’m al tòrax.

El Pete té una carpeta a la mà. La consulta, la deixa de banda i parla pel micro. Ara la seva veu no és tan afectada. Acaba de cometre l’error de diagnòstic més gran de la seva vida, però no ho sap i s’està relaxant.

—Començo l’autòpsia a les 17.59 —diu— el dissabte 20 d’agost de 1994.

M’aixeca els llavis, em mira les dents com aquell que es vol comprar un cavall, i em deixa anar la barra.

—Té bon color —diu— i no hi ha petèquia a les galtes. —La música que sona s’acaba i sento un clic quan prem el pedal de peu que atura l’enregistradora—. Carai, aquest home podria ser viu!

Zumzejo desesperadament, i en aquell moment la doctora Arlen deixa anar alguna cosa que sembla un orinal.

—Ja li agradaria —diu ella rient. Ell s’hi apunta i aquesta vegada els desitjo un càncer, d’una mena que sigui inoperable i que duri molt de temps.

Em palpa ràpidament tot el cos, sobretot el pit («No té lesions, inflors o altres senyals exteriors d’aturada cardíaca», diu ell, ves per on quina sorpresa!), després em palpa la panxa.

Faig un rot.

Ell em mira, amb els ulls esbatanats, i la boca una mica oberta, i jo provo de tornar a zumzejar, desesperat, però sé que no em sentirà amb el soroll de «Start Me Up»; però penso que potser, ara que ha sentit un rot, finalment estarà disposat a veure el que té davant del nas…

—I ara, Howie —diu la doctora Arlen, la mala pècora, des de darrere, i fa una rialleta—. Vigila, Pete, aquests vòmits post mortem són els pitjors.

Es venta teatralment amb la mà, i llavors es torna a concentrar en el que feia. Ell em toca amb prou feines l’engonal, i tot i que veu la cicatriu de la part de darrere de la cuixa dreta, continua cap al davant.

«Se t’ha passat la gran», penso, «potser perquè és una mica més amunt del que mires. Què hi farem, vigilant de la platja del meu cor, però també se t’ha passat per alt que encara sóc viu!, i això sí que és gros».

Ell continua xerrotejant pel micro, cada vegada més a pler (comença a sonar una mica com Jack Klugman a Quincy, M. E.[3]), i sé que la seva companya de darrere meu, la Pollyanna de la comunitat mèdica, pensa que no haurà d’esborrar la cinta d’aquesta part de l’examen. Deixant de banda el fet que el seu primer pericardíac encara és viu, el noi ho fa la mar de bé.

Finalment, diu:

—Em sembla que estic a punt per començar, doctora.

Però no sona gaire segur.

Ella s’acosta, em mira un moment i després prem l’espatlla del Pete.

—Endavant —diu ella—. Que comenci l’espectacle!

Ara estic intentant treure la llengua. Aquell gest tan simple d’impudícia, però seria suficient… i em fa l’efecte que noto una feble sensació de pessigolleig a l’interior dels llavis, la sensació que tens quan comences a sortir d’una dosi forta de novocaïna.

¿Això que he sentit és una estrebada? No, les ganes, només…

Sí! Sí! Però només una, i la segona vegada que ho provo, no passa res.

Mentre el Pete agafa les estisores, els Rolling Stones comencen «Hang Fire».

«Voleu col·locar-me un mirall davant del nas!», xisclo. «Veureu com s’entela! ¿És que no podeu fer ni això?».

Xec, xec, xic, xec.

El Pete gira les estisores cap a un costat de manera que la llum dóna directament sobre la fulla, i per primera vegada estic segur, del tot segur, que aquesta comèdia embogidora arribarà fins al final. El director no pensa congelar l’enquadrament. L’àrbitre no aturarà la lluita al desè assalt. No ens aturarem per donar pas a la publicitat.

El maco del Petie em pensa clavar les estisores als budells mentre jo estic estirat i indefens, i després m’obrirà tot com si fos un paquet de correu de la col·lecció Horchow.

Mira dubtós la doctora Arlen.

«No!», bramo, amb una veu que reverbera per les parets obscures del meu cervell, però que no surt en absolut de la meva boca. «No, per favor, no!».

Ella fa que sí amb el cap.

—Endavant. Te’n sortiràs.

—Escolti…, ¿que pot apagar la música?

«Sí! Sí, apaga-la!».

—¿Et fa nosa?

«Sí! Sí que li fa nosa! L’ha emboirat tant que es pensa que el seu pacient és mort!».

—Dona…

—De seguida —diu ella, i desapareix del meu camp de visió. Un moment després el Mick i el Keith s’esfumen. Intento fer el soroll zumzejant i descobreixo una cosa espantosa: ara no puc fer ni això. Estic massa aterrit. La por m’ha blocat les cordes vocals. Només puc fitar amunt mentre ella torna, i els dos em miren com portadors d’un fèretre que contemplessin una tomba oberta.

—Gràcies —diu ell. Aleshores respira fondo i aixeca les estisores—. Començo el tall pericardíac.

Les abaixa a poc a poc. Les veig…, les veig…, i aleshores desapareixen del meu camp de visió. Una bona estona després, sento l’acer fred sobre la panxa nua.

Ell mira vacil·lant la doctora.

—Està segura que no vol…

—¿Vols dedicar-te a això o no, Peter? —pregunta ella amb una certa aspror.

—Ja sap que sí, però…

—Doncs talla.

Ell fa que sí amb el cap, prem els llavis. Jo clouria els ulls si pogués, però evidentment no puc fer ni això; només puc fer el cor fort davant la perspectiva de dolor que m’espera d’aquí a un o dos segons, revestir-me d’acer contra l’acer.

—Tallo —diu ell mentre s’inclina.

—Un moment! —crida ella.

El clotet de pressió sota el meu plexe solar es relaxa una mica. Ell la mira, sorprès, atabalat, potser alleugerit que el moment crucial hagi estat ajornat…

Sento la mà enguantada de goma d’ella que llisca al voltant del meu penis com si m’anés a fer una palla estrambòtica, Relacions Sexuals Segures amb els Morts, i aleshores diu:

—Se t’ha escapat això, Pete.

Ell s’inclina per veure què és el que ella ha trobat: la cicatriu que tinc a l’engonal, a la part alta de la cuixa dreta, una secció lluent no porosa a la carn.

La seva mà encara sosté el meu penis, apartant-lo, res més; de fet, podria haver estat aguantant el coixí d’un sofà perquè un altre veiés el tresor amagat a sota —monedes, una cartera perduda, potser la joguina del gat, que fa temps que no trobaves—, però passa alguna cosa.

La mare del Tano en una tartana, passa alguna cosa!

—Mira —diu ella. Amb els dits dibuixa una línia per un cantó del meu testicle dret i em fa pessigolles—. Mira aquestes cicatrius. Els testicles se li devien inflar com dues aranges.

—Encara sort que no en va perdre cap.

—Ja ho pots ben dir… en nom dels teus dallonses —diu ella, i riu amb aquella rialla lleugera i insinuant. La seva mà enguantada s’afluixa i es mou, després empeny cap avall amb fermesa, intentant aclarir la seva zona de visió. Està fent sense voler-ho allò que pagaries vint-i-cinc o trenta dòlars perquè et fessin…, en altres circumstàncies, evidentment—. Em penso que és una ferida de guerra. Passa’m la lupa, Pete.

—Però que no volia que…

—De seguida —diu ella—. No se n’anirà pas. —Està totalment absorta en el que ha trobat. Encara em té agafat, encara empeny avall, i allò que passava em sembla que continua passant, però potser m’equivoco. Segur que m’equivoco, perquè si no ella ho veuria, ho notaria…

La doctora s’inclina i ara només li veig l’esquena amb bata verda, amb les vetes de la gorra penjant com cues de porc. Ara, valga’m Déu, sento a sobre la seva respiració.

—Fixa’t quina irradiació cap enfora —diu ella—. Devia ser una ferida de metralla, de fa uns deu anys pel cap baix; podríem comprovar el seu historial militar.

La porta s’obre de cop. El Pete crida esverat. La doctora Arlen no, però la seva mà m’estreny involuntàriament, em torna a tenir ben agafat i tot d’un plegat allò és com una variant infernal de la fantasia de la Infermera Entremaliada.

—No l’obriu! —crida algú, i la veu és tan aguda i plena d’angoixa que amb prou feines reconec el Rusty—. No l’obriu, hi havia una serp a la seva bossa de golf i ha mossegat el Mike!

Se’l miren, amb els ulls esbatanats, la boca oberta; ella encara em té agafat, però ja no n’és conscient, si més no durant una estona, com el passerell Petie no és conscient que amb una mà s’aferra a la banda esquerra de la seva bata. Sembla ell el que porti implantada una bomba manual.

—Què… què dius… —comença el Pete.

—L’ha deixat sec! —diu el Rusty, entrebancant-se—. Em sembla que es posarà bé, però no pot ni parlar! Una serp marró petita, no n’havia vist mai cap d’igual en ma vida, s’ha ficat sota el moll de descàrrega, encara hi és, però ara això no és el més important! Em sembla que també ha mossegat l’home que hem portat. Ostres, doctora…, ¿què vol fer? ¿Fer-li una palla perquè es desperti?

Ella em mira, desorientada, com si no sabés de què li parla…, fins que s’adona que té a la mà un penis gairebé erecte. I mentre ella xiscla —xiscla i arrenca les estisores de les mans enguantades i flàccides del Pete— jo torno a pensar en aquell antic programa de televisió d’Alfred Hitchcock.

«Pobre Joseph Cotten», penso.

Ell només va haver de plorar.

EPÍLEG

Ha passat un any des de la meva experiència a la Sala d’Autòpsies 4, i m’he refet del tot, encara que la paràlisi va ser obstinada i esfereïdora; vaig trigar tot un mes a recuperar els moviments precisos amb els dits de les mans i els peus. Encara no puc tocar el piano, però és que mai n’he sabut. Això era broma, i no em penso disculpar. Crec que els tres primers mesos després de la meva desgraciada aventura, la meva capacitat per riure’m de tot em va proporcionar un marge fi, però vital, entre la salut mental i una espècie de depressió nerviosa. Si no és que has sentit la punta d’unes estisores post mortem sobre l’estómac, no em pots entendre.

Unes dues setmanes després de salvar-me pels pèls, una dona del carrer Dupont va trucar a la policia de Derry queixant-se d’una «forta ferum» que procedia de la casa del costat. La casa pertanyia a un treballador d’un banc, solter, que es deia Walter Kerr. La policia va trobar la casa buida… de vida humana, diguéssim. Al soterrani, hi van trobar seixanta serps de diferents varietats. La meitat, si fa no fa, eren mortes —de fam i deshidratació—, però moltes estaven extremament vives… i eren extremament perilloses. Algunes eren molt rares, i una era d’una espècie que es considerava extingida des de feia mig segle, segons els herpetòlegs consultats.

El Kerr no es va presentar a treballar al Derry Community Bank el 22 d’agost, dos dies després que em mosseguessin, un dia després que la notícia (HOME PARALITZAT SE SALVA D’UNA AUTÒPSIA MORTAL, deia el titular; a l’article citaven unes paraules suposadament meves, que havia quedat «paralitzat de por») sortís als diaris.

A la casa de feres del soterrani del Kerr hi havia una serp dins de cada gàbia, però una era buida. Aquesta gàbia no estava marcada, i no van trobar mai la serp que havia sortit de la meva bossa de golf (els ajudants de l’ambulància se l’havien endut amb el «cadàver» i l’havien fet servir de pilota al pàrquing de les ambulàncies). La toxina del meu sistema sanguini —la mateixa que van trobar en menys quantitat a la sang de l’ajudant Mike Hop-per— estava documentada, però no identificada. He mirat moltes fotografies de serps aquest últim any, i n’he trobat almenys una que se suposa que ha causat paràlisis totals en humans. És la bumslang peruana, un escurçó horrible que tothom creia que estava extingit des dels anys vint. Dupont Street està a menys d’un quilòmetre del Camp de Golf Municipal de Derry. Gairebé tot el terreny que hi ha entremig són boscos de matolls i parcel·les buides.

Una nota final. La Katie Arlen i jo hem sortit durant quatre mesos, del novembre del 1994 al febrer del 1995. Ho vam deixar córrer de comú acord, per culpa d’una incompatibilitat sexual.

Jo era impotent si ella no es posava guants de goma.

Crec que sempre arriba el moment en què tots els escriptors d’històries de por han de tocar el tema de l’enterrament prematur, ni que només sigui perquè es tracta d’una por tan estesa. Quan tenia uns set anys, el programa de por de la tele del moment era Alfred Hitchcock presenta, i el més terrorífic AHP —els meus amics i jo hi estàvem totalment d’acord— va ser el de Joseph Cotten, que feia d’un home que tenia un accident de cotxe. Queda tan malferit que els metges es pensen que és mort. No li troben ni un batec cardíac. Estan a punt de fer-li l’autòpsia —obrir-lo mentre encara és viu i cridant interiorment, ras i curt—, però finalment l’home aconsegueix deixar anar una llàgrima solitària per fer-los saber que encara és viu. Era commovedor, però les coses commovedores no formen part del meu repertori habitual. Quan em vaig posar a pensar en aquest tema, se’m va acudir un mètode més… —ihauria de dir modern?— de comunicar el meu estat vital, i aquesta narració en va ser el resultat. Una nota final, pel que fa a la serp: tinc moltíssims dubtes que existeixi un rèptil com el bumslang peruà, però en un dels divertiments de la senyoreta Marple, la senyora Agatha Christie esmenta una bumslang africana. La paraula em va agradar tant (bumslang, no pas africana), que no em vaig saber estar de fer-la sortir a la narració.





L’HOME DEL VESTIT NEGRE


Ara sóc molt vell i això em va passar quan era molt jove: només tenia nou anys. Era el 1914, l’estiu després que el meu germà Dan morís en el camp occidental i tres anys abans que els Estats Units entressin en la Primera Guerra Mundial. No he explicat mai a ningú el que va passar aquella nit a la bifurcació del rierol, i no ho explicaré mai…, si més no de viva veu. Tanmateix, he decidit escriure-ho en aquest quadern que deixaré a la tauleta de nit. No puc escriure gaire, perquè la mà em tremola tant últimament que gairebé no tinc força, però no crec que m’hi entretingui gaire.

Més endavant, algú trobarà el que he escrit. Em sembla probable, perquè forma part de la natura humana tafanejar un quadern on a la coberta hi diu diari quan el seu amo ja ha mort. O sigui que sí, segurament llegiran el meu escrit. Una pregunta més bona és si algú s’ho creurà o no. Segurament que no, però això tant se val. No busco pas que em creguin, sinó sentir-me lliure. Em sembla que escriure-ho em pot ajudar. Durant vint anys vaig escriure una columna titulada «Fa molt de temps i en un lloc molt llunyà» per a Call, de Castle Rock, i sé que de vegades funciona; quan escrius alguna cosa de vegades et deixa per sempre, com les velles fotografies deixades al sol, que es descoloreixen i s’emblanqueixen.

Prego perquè pugui trobar aquest alleujament.

Un home de noranta anys ja hauria d’haver deixat enrere els terrors de la infància, però a mesura que la feblesa es va ensenyorint de mi, com onades que llepen cada cop més a prop la sorra d’un castell construït de qualsevol manera, aquella cara terrible se’m fa més i més clara dins el cap. Resplendeix com una estrella fosca en la constel·lació de la meva infància. El que vaig fer ahir, les persones que vaig veure a la meva cambra de la residència d’avis, el que els vaig dir o em van dir a mi…, tot això s’ha esfumat, però la cara de l’home del vestit negre es fa cada vegada més clara, fins i tot més pròxima, i recordo tot el que va dir. No hi vull pensar, però no ho puc evitar, i de vegades a la nit el meu cor envellit batega tan fort que em sembla que m’eixirà del pit. Per això agafo la ploma i obligo la meva mà vella i tremolosa a escriure aquesta anècdota inútil al diari que una de les meves nétes —no en recordo el nom amb seguretat, si més no ara mateix, però sé que comença amb «S»— em va regalar per Nadal, i que fins ara no he fet servir. Ara hi escriuré. Escriuré la història de com vaig conèixer l’home del vestit negre a la riba del riu Castle una tarda de l’estiu de 1914.

En aquella època el poble de Motton era un món diferent, més diferent del que sóc capaç d’explicar. Era un món sense avions que et passessin per sobre el cap, un món sense cotxes ni camions, un món on el cel no estava travessat i seccionat per cables d’alta tensió.

No hi havia ni un sol camí asfaltat en tot el poble, i el sector comercial consistia només en els Magatzems Corson, la Ferreteria i Estris per a Cavalls Thut, l’església metodista al Racó de Crist, l’escola, l’ajuntament, i, a un quilòmetre de distància, el Harry’s Restaurant, que la meva mare anomenava, amb un menyspreu absolut, «la casa de l’alcohol».

O sigui que més que res la diferència consistia en la forma de viure de les persones, la distància a què vivien els uns dels altres. No estic segur que les persones nascudes després de la primera meitat del segle XX s’ho puguin creure, tot i que diguin que sí per quedar bé amb els vells com jo. D’entrada, llavors el telèfon encara no arribava a la part occidental de Maine. No van instal·lar el primer aparell fins al cap de cinc anys, i després en van posar un a cada casa, quan jo tenia dinou anys i estudiava a la Universitat de Maine, a Orono.

Però això només és una part de tot plegat. El metge més proper era a Casco, i amb prou feines hi havia dotze cases al que anomenàvem poble. No hi havia barris (no crec ni que coneguéssim aquesta paraula, tot i que en teníem una altra —veïnat— que descrivia les funcions de l’església i els balls a l’estable), i els camps oberts eren més l’excepció que la norma. Fora del poble hi havia cases de pagès que estaven molt lluny les unes de les altres, i de desembre a mitjan març bàsicament ens arrupíem al voltant de la migrada escalfor de l’estufa amb la família. Ens arrupíem i escoltàvem el vent a la xemeneia i esperàvem que ningú es posés malalt o es trenqués una cama o se li omplís el cap de males idees, com un pagès de Castle Rock que havia mort a destralades la dona i els fills feia tres hiverns i després havia dit al tribunal que els fantasmes l’havien obligat a fer-ho. En aquella època anterior a la Gran Guerra, bona part de Motton eren boscos i aiguamolls, indrets extensos i obscurs, plens d’ants i de mosquits, de serps i de secrets. En aquella època hi havia fantasmes arreu.

Això que vull explicar va passar un dissabte. El meu pare em va posar en una llista les coses que havia de fer, entre les quals algunes que li haurien tocat al Dan si hagués estat viu. Era el meu únic germà i havia mort per la picada d’una abella. Havia passat un any i la meva mare encara no en volia ni sentir parlar. Deia que havia estat una altra cosa, que no podia ser, que ningú es moria per una picada d’abella. Quan la Mama Sweet, la dona més vella de l’Ajuda de Dames Metodistes, va intentar explicar-li —al sopar de l’església celebrat l’hivern anterior— que al seu oncle preferit li havia passat el mateix l’any 1873, la meva mare es va tapar les orelles amb les mans, es va aixecar i va sortir del soterrani de l’església. No hi va tornar mai més, i res del que li va dir el meu pare la va fer canviar d’opinió. Deia que no en volia saber res, de l’església, i que si havia de tornar a veure la Helen Robichaud (el nom autèntic de la Mama Sweet), li arrencaria els ulls. No se’n podria estar, deia.

Aquell dia, el pare volia que amuntegués llenya per a l’estufa, escardés les mongeteres i els cogombres, fes caure una mica de fenc de l’altell, portés dues gerres d’aigua per posar al rebost, i arrenqués tota la pintura vella que pogués del celler. Després, va dir, me’n podria anar a pescar, si no em feia res anar-hi sol; ell havia d’anar a veure el Bill Eversham per parlar d’unes vaques. Vaig dir que no em feia res anar-hi tot sol, i el pare va somriure com si no li estranyés gens. La setmana anterior m’havia donat una canya de bambú —no perquè fos el meu aniversari o una cosa d’aquestes, sinó perquè de vegades li agradava regalar-me coses— i jo em delia per provar-la al riu Castle, que era el rierol amb més truites on havia pescat mai.

—Però no t’endinsis massa al bosc —em va dir—. No vagis més enllà de la bifurcació.

—No ho faré.

—Promet-m’ho.

—T’ho prometo.

—A ta mare també.

Ens estàvem al porxo de darrere; jo em dirigia al rebost amb les gerres d’aigua quan el pare em va aturar. Llavors em va fer girar de cara a la mare, que s’estava dreta al costat de la superfície de marbre, sota un feix de llum matinal fort que entrava pel finestral de davant de la pica. Pel front li queia un floc de cabells arrissats que li fregava la cella; jho veieu, com me’n recordo, de tot? La llum brillant convertia aquell rínxol en filaments daurats i em van venir ganes de córrer cap a ella i abraçar-la. En aquell moment la vaig veure com a dona, la vaig veure com la devia haver vist el meu pare. Recordo que duia un vestit d’estar per casa estampat amb rosetes vermelles, i pastava pa. El Candy Bill, el nostre petit gos escocès negre, estava alerta als seus peus, mirant-la i esperant que li llancés alguna cosa. La meva mare em mirava.

—T’ho prometo —vaig dir.

Em va somriure, però amb aquell somriure patidor que feia sempre des que el pare va portar el Dan a coll del camp occidental. El pare venia plorant i amb el pit nu. S’havia tret la camisa i l’havia posat sobre la cara del Dan, que s’havia inflat i s’havia tornat vermella. «El meu petit», plorava. «El meu pobre petit! Déu meu, el meu petit!». Ho recordo com si fos ahir. És l’única vegada que he sentit el pare fer servir el nom del Senyor en va.

—¿Què em promets, Gary? —em va preguntar la mare.

—Prometo no anar-hi més enllà de la bifurcació, mare.

—No anar més enllà.

—No, mare.

Em va mirar amb una expressió pacient, sense dir res, mentre les seves mans continuaven treballant la massa, que ja tenia un aspecte llis i sedós.

—Et prometo no anar més enllà de la bifurcació, mare.

—Gràcies, Gary —va dir ella—. I recorda que la gramàtica també serveix per anar pel món, no tan sols a l’escola.

—Sí, mare.

El Candy Bill em va seguir mentre jo complia les meves obligacions, i es va asseure als meus peus mentre em cruspia el dinar, mirant-me amb la mateixa concentració que havia dedicat a la meva mare mentre pastava el pa, però quan vaig recollir la canya nova de bambú i la vella cistella estellosa i vaig fer cap al pati, es va aturar i se’m va quedar mirant, assegut al costat d’un tros vell de tanca. El vaig cridar, però no va venir. Va bordar un parell de vegades, com si em demanés que tornés, però res més.

—Doncs, queda’t —vaig dir, fent veure que tant se me’n donava. Però estava una mica decebut. El Candy Bill sempre venia a pescar amb mi.

La mare va sortir a la porta i em va mirar amb la mà fent visera davant dels ulls. Encara ara la recordo allà quieta, i era com mirar una fotografia d’algú que després seria desgraciat o es moriria de sobte.

—Obeeix el teu pare, Gary!

—Sí, mare.

Em va saludar amb la mà. Jo li vaig tornar la salutació. Després em vaig girar i em vaig allunyar.

El sol em tocava al coll, fort i calorós, tota l’estona durant el primer mig quilòmetre si fa no fa, però després em vaig endinsar al bosc, que feia una doble ombra al camí, i s’hi estava fresc, hi havia una aroma de pi i se sentia el vent xiulant entre les espesses arbredes punxants. Vaig caminar amb la canya a l’espatlla com feien aleshores els nens, i el cistell a l’altra mà, com si fos la maleteta de mostres d’un viatjant. Després de fer tres quilòmetres pel bosc per un camí que no era gaire cosa —un carril doble amb una tira d’herba que creixia a la part aixecada del mig—, vaig començar a sentir l’ansiós i apressat xerroteig del riu Castle. Vaig pensar en truites de llom lluent i platejat i panxa d’un blanc pur, i el cor em va bategar fort al pit.

El rierol corria per sota un pontet de fusta, i les ribes que baixaven fins a l’aigua eren costerudes i plenes de matolls. Vaig baixar amb compte, aguantant-me amb el que podia i clavant bé els talons. Tot baixant, sentia que deixava enrere l’estiu i tornava a la primavera. De l’aigua eixia una frescor suau i una aroma verda de molsa. Quan vaig arribar a la riba, només m’hi vaig estar un moment, respirant fondo aquella olor molsosa i contemplant el vol de les libèl·lules i les mosques patinadores. Aleshores, més avall, vaig veure una truita que saltava cap a una papallona —una truita de rierol grossa, potser de trenta centímetres— i vaig recordar que no havia vingut a veure les vistes.

Vaig caminar per la vora, seguint el corrent, i vaig mullar la llinya per primera vegada quan encara veia el pontet corrent amunt. Alguna cosa va estirar-me la canya un parell de vegades i se’m va menjar la meitat del cuc, però l’animaló era massa murri per als meus nou anys —o potser no estava prou afamat per ser imprudent—, o sigui que vaig continuar endavant.

Em vaig aturar en dos o tres llocs més abans d’arribar al punt en què el riu Castle es bifurca i va cap al sud-oest en direcció a Castle Rock i cap al sud-est en direcció a Kashwakamal Township, i en un d’aquells llocs vaig pescar la truita més gran que he pescat en la meva vida, una bellesa que mesurava —segons el regle que duia al cistell— uns cinquanta centímetres de la punta a la cua. Era una truita de rierol monstruosa fins i tot per l’època.

Si hagués considerat que havia tingut prou sort aquell dia i hagués tornat, ara no estaria escrivint (i ja veig que trigaré més del que em pensava, ara ho veig), però no ho vaig fer. En lloc d’això em vaig ocupar de la meva presa com m’havia ensenyat el meu pare, allà mateix —la vaig netejar, la vaig posar sobre un llit d’herba seca al fons del cistell, i hi vaig col·locar herba humida al damunt— i vaig continuar. Als meus nou anys, no vaig pensar que pescar una truita de rierol de cinquanta centímetres fos especialment notable, tot i que recordo que em va deixar astorat que el sedal no es trenqués quan, sense xarxa ni cap mena de traça, la vaig estirar i la vaig tibar cap a mi descrivint un arc matusser.

Deu minuts després, vaig arribar al punt on el rierol es bifurcava en aquella època (ara ja no existeix; hi ha una urbanització de casetes on abans hi havia el curs del riu Castle, i una escola, i si hi ha rierol deu córrer per sota), dividint-se al voltant d’una enorme roca grisa de la mida del lavabo de fora. Hi havia un lloc pla molt agradós, amb herba tova, que donava al que el meu pare i jo anomenàvem Branca Sud. Em vaig asseure a la gatzoneta, vaig tirar la llinya a l’aigua, i gairebé immediatament vaig enganxar una bonica truita irisada. No era com l’altra —només feia uns trenta centímetres—, però era un bon peix, igualment. Ja el tenia net abans que les ganyes deixessin de flexionar-se, l’havia desat al cistell i havia tornat a llançar la llinya a l’aigua.

Aquesta vegada no van picar immediatament, o sigui que em vaig acomodar, mirant cap a la llenca blava de cel que podia veure al llarg del curs del rierol. Suraven uns quants núvols, d’oest a est, i em vaig dedicar a mirar d’endevinar-hi formes. Hi vaig veure un unicorn, després un gall, i després un gos que s’assemblava una mica al Candy Bill. Em fixava en un altre núvol quan em vaig endormiscar.

O potser vaig dormir. No n’estic segur. Només sé que el que em va despertar aquella tarda va ser una estrebada a la llinya, tan forta que gairebé em va arrabassar la canya de bambú de la mà. Em vaig asseure, vaig agafar fort la canya, i de sobte em vaig adonar que tenia alguna cosa a la punta del nas. Vaig creuar els ulls i vaig veure una abella. El cor em va deixar de bategar al pit, i durant un horrible segon em va semblar que m’anava a orinar als pantalons.

L’estrebada a la llinya es va repetir, aquesta vegada més potent, però tot i que vaig continuar agafant fort la punta de la canya perquè no em caigués al rierol i se l’endugués l’aigua (em sembla que fins i tot vaig tenir la presència d’esperit de bloquejar la llinya amb el dit del mig), no vaig fer cap esforç per estirar la meva presa. Tota la meva horroritzada atenció estava fixada en aquella cosa grassa, negra i groga, que feia servir el meu nas de parada de descans.

A poc a poc vaig treure enfora el llavi de baix i vaig bufar cap amunt. L’abella es va bellugar una mica, però no se’n va anar. Vaig tornar a bufar i es va tornar a bellugar…, però aquesta vegada també em va semblar que es movia amb impaciència, i no vaig gosar bufar més, per por que s’enfadés i em piqués. La tenia massa a prop per veure què feia, però era fàcil imaginar-se-la clavant-me el fibló en un dels narius i llançant-me el seu verí cap als ulls. Fins al cervell.

Se’m va acudir una idea espantosa: que aquella era la mateixa abella que havia mort el meu germà. Sabia que no era cert, i no tan sols perquè les abelles de la mel probablement no viuen més d’un any (tret de les reines, potser; d’aquestes no n’estava tan segur). No podia ser cert perquè les abelles es moren un cop han picat, i encara que tingués nou anys ho sabia. Els seus fiblons tenien pues i quan, després de picar, intentaven volar, se’ls esquinçaven. Tot i així no em treia de sobre la idea. Aquella era una abella especial, una abella perversa, i havia tornat per acabar amb l’altre Albion i els dos fills de la Loretta.

I hi ha una altra cosa: les abelles m’havien picat altres vegades, i encara que potser les picades se m’havien inflat més del que era normal (tampoc en puc estar segur), no m’havia mort pas per això. Això li havia passat al meu germà per culpa d’una trampa que li havien parat quan era petit, una trampa de la qual jo havia escapat no se sap per què. Però, mentre creuava els ulls fins a fer-me mal per poder enfocar l’abella, la lògica no existia. Era l’abella el que existia, només això, l’abella que havia mort el meu germà, l’havia mort de tan mala manera que el meu pare s’havia descordat la granota per poder-se treure la camisa i tapar la cara inflada i botida del Dan. Fins i tot en aquell moment de dolor punyent ho havia fet, perquè no volia que la seva dona veiés com havia quedat el seu primer fill. Ara l’abella havia tornat i em mataria a mi. Em mataria i jo em moriria patint convulsions en aquella riba, bellugant-me com un peixet quan li treus l’ham de la boca.

Assegut allà, tremolant i a punt de tenir un atac de pànic —a punt de posar-me dret i sortir corrent—, vaig sentir un soroll darrere meu. Va ser un soroll sec i peremptori com un tret de pistola, però jo sabia que no havia estat un tret; era algú que picava de mans. Una sola vegada. Tan bon punt ho va sentir, l’abella va saltar del meu nas i em va caure a la falda. Se’m va quedar sobre els pantalons amb les potes ben agafades i el fibló apuntant amenaçadorament la pana vella, marró i gastada. Era morta i ben morta, ho vaig veure de seguida. En aquell moment, la canya va fer una altra estrebada —la més forta de totes— i vaig estar a punt de perdre-la.

La vaig agafar fort amb les dues mans i li vaig fer una estirada absurda que hauria fet que el meu pare s’agafés el cap amb les mans, si hagués estat allà i m’hagués vist. Una truita irisada, força més grossa que la que ja havia pescat, va eixir de l’aigua en un centelleig moll i bellugadís, esquitxant gotetes amb la seva cua filamentosa; semblava un d’aquells quadres romàntics de pesca que es posaven a les cobertes de revistes d’homes com True i Man’s Adventure als anys quaranta i cinquanta. Tanmateix, en aquell moment, pescar una bona presa era l’última cosa que tenia al cap i quan la llinya es va partir i el peix va tornar al rierol, amb prou feines me’n vaig adonar. Vaig mirar per sobre l’espatlla per veure qui havia picat de mans. Hi havia un home dret una mica més amunt, a la vora del bosc. Tenia una cara llarga i pàl·lida. Duia els cabells negres pentinats enganxats al crani i una clenxa rigorosament partida al cantó esquerre del seu estret cap. Era molt alt. Duia un vestit negre de tres peces, i de seguida vaig tenir clar que no era un ésser humà, perquè els seus ulls tenien el color vermell carbassa de les flames de l’estufa de llenya. No vull dir només els iris, perquè, d’iris, no en tenia, ni pupil·les, i per descomptat de blanc tampoc. Els seus ulls eren totalment de color carbassa, d’un to que canviava i espurnejava. Ja és massa tard perquè no digui exactament el que vull dir, ¿oi? Cremava per dins, i els seus ulls eren com les trampetes de mica que de vegades hi ha a les portes de les estufes.

Se’m va afluixar la bufeta, i el marró descolorit on descansava l’abella morta es va tornar marró fosc. No era gaire conscient del que havia passat, i no podia treure els ulls de sobre de l’home dret a la part alta de la riba, que em mirava, l’home que havia caminat quaranta-cinc quilòmetres pels boscos occidentals sense camins de Maine amb un elegant vestit negre i sabates estretes de pell lluent. Li veia una cadena de rellotge creuada a l’armilla resplendint en la claror estiuenca. No duia a sobre ni un bri de pinassa. I em somreia.

—Fixa’t, un vailet pescador! —va cridar amb una veu suau i agradable—. Ves per on! ¿Com va això, marrec?

—Hola, senyor —vaig contestar. La veu que em va sortir no tremolava, però no semblava la meva, tampoc. Semblava d’algú més gran. Com la del Dan, potser. O fins i tot la del pare. L’únic que podia pensar era que potser em deixaria estar si jo feia veure que no m’adonava del que era. Si feia veure que no veia les flames que lluïen i dansaven on hi hauria hagut d’haver els seus ulls.

—Em sembla que t’he estalviat una mala picada —va dir, i aleshores, horroritzat, vaig veure que baixava fins on era jo assegut, amb l’abella morta a la falda molla i una canya de pescar de bambú a la mà entumida. Les seves sabates de ciutat de sola lliscant haurien d’haver relliscat sobre l’herba baixa que cobria la vora costeruda, però no va patinar; tampoc deixava petjades, vaig veure. Allà on havien trepitjat els seus peus —o on semblava que havien tocat— no hi havia ni un branquilló trencat, ni una fulla aixafada, ni l’empremta d’una sabata.

Abans que arribés al meu costat, ja vaig reconèixer l’aroma que desprenia la seva pell per sota el vestit: l’olor de llumins cremats. Olor de sofre. L’home del vestit negre era el Dimoni. Havia sortit dels espessos boscos que hi havia entre Motton i Kashwakamak, i ara el tenia dret al meu costat. De cua d’ull li veia una mà tan pàl·lida com la mà d’un maniquí de botiga. Els dits eren estranyament llargs.

Es va asseure a terra al meu costat, amb els genolls doblegats com els de qualsevol home normal, però, quan va moure les mans per deixar-les caure entre els genolls, vaig veure que cada un d’aquells llargs dits no s’acabava en una ungla, sinó en una urpa groga i llarga.

—No m’has contestat, marrec —va dir amb la seva veu mel·líflua. Ara que hi penso, era com la veu d’un d’aquells anunciants de ràdio dels programes amb orquestra d’anys enrere, en què venien coses com Geritol, Serutan, Ovaltine i pipes del doctor Grabow—. ¿Com va això?

—No em faci mal, l’hi prego —vaig dir baixet, tan baixet que no em sentia ni jo. Estava més espantat del que seria mai capaç de descriure, més espantat del que voldria recordar… però ho recordo. Ho recordo. Ni tan sols se’m va passar pel cap que podia estar somniant, tot i que ho hauria pogut pensar, suposo, si hagués estat més gran. Però no era més gran; tenia nou anys i reconeixia la veritat quan se m’asseia al costat, a la gatzoneta. No era dels que prenien una cosa per l’altra, com diria el meu pare. L’home que havia sortit del bosc aquella tarda de dissabte de ple estiu era el Dimoni, i dins dels forats buits dels seus ulls el seu cervell cremava.

—Oh, quina olor que se sent… —va dir, com si no m’hagués sentit, tot i que jo sabia que m’havia sentit—. Sento olor de… ¿moll?

Es va inclinar cap a mi amb el nas enfora, com si volgués ensumar una flor. I vaig notar una cosa espantosa: a mesura que l’ombra del seu cap fregava el terra, l’herba es tornava groga i moria. Va abaixar el cap sobre els meus pantalons i va ensumar. Els seus ulls lluents es van mig aclucar, com si hagués inhalat una aroma sublim i es volgués concentrar només en allò.

—Ah, malament! —va cridar—. Deliciosament malament! —I llavors va cantussejar—: Opal! Diamant! Safir! Canari! Oloro la llimonada del Gary! —Després es va repenjar enrere en el petit espai pla i va riure com un boig. Era la rialla d’un foll.

Vaig pensar a sortir corrent, però era com si tingués les cames a dos comtats de distància del cervell. Però tampoc plorava; m’havia mullat els pantalons com un nadó, però no plorava. Estava massa aterrit per plorar. De sobte vaig saber que moriria, ben segur que dolorosament, però el pitjor era que potser allò no seria el pitjor de tot.

El pitjor podia venir després. Després de morir.

L’home es va asseure de cop; desprenia l’olor de llumins cremats a través de la roba i em va fer venir basques. Em va mirar amb solemnitat amb aquella cara estreta i aquells ulls ardents, però estava com enriolat. Tot ell desprenia una certa sensació d’enriolament.

—Tinc notícies tristes, marrec —va dir—. He vingut a donar-te notícies tristes.

Només el podia mirar: el vestit negre, les sabates negres lluents, els llargs dits blanquinosos que no s’acabaven en ungles sinó en urpes.

—La teva mare és morta.

—No! —vaig cridar. La vaig recordar fent pa, amb el rínxol que li queia pel front i li fregava la cella, dreta sota la forta llum matinal, i el terror es va tornar a ensenyorir de mi…, però aquesta vegada no patia per mi. Aleshores vaig recordar la seva expressió quan jo m’allunyava amb la canya de pescar, dreta a la porta de la cuina, fent visera amb la mà davant dels ulls, i com m’havia semblat en aquell moment la fotografia d’algú que esperaves tornar a veure però que no tornaries a veure—. No, és mentida! —vaig xisclar.

Ell va somriure, amb el somriure pacient i trist d’aquell que sovint ha estat acusat falsament.

—Em temo que no —va dir—. Ha estat el mateix que li va passar al teu germà, Gary. Ha estat una abella.

—No, això no és veritat —vaig dir, i llavors em vaig posar a plorar—. És gran, té trenta-cinc anys, si una picada d’abella la pogués matar com al Danny ja faria temps que seria morta i tu ets un mentider malparit!

Havia dit «mentider malparit» al Dimoni. En certa manera n’era conscient, però, de fet, tota la meva ment estava ocupada amb l’enormitat del que ell m’havia dit. ¿La meva mare, morta? Tant per tant, hauria pogut dir-me que hi havia un oceà nou on abans hi havia les Rocalloses. Però me’l vaig creure. No sé com, però me’l creia del tot, com sempre creiem, en un cert sentit, el pitjor que els nostres cors poden imaginar.

—Comprenc la teva pena, marrec, però aquest argument teu no té fonament, ho sento. —Parlava en un to de consolació afectada que era horrible, enfollidor; sense remordiment ni compassió—. Un home pot passar-se tota una vida sense veure una munta, però això no vol dir que no existeixin. La teva mare…

Un peix va saltar per sota nostre. L’home vestit de negre va fer mala cara i després el va assenyalar amb un dit. La truita es va convulsionar en el buit, vinclant el cos d’una manera tan exagerada que, durant un segon, em va semblar que es mossegaria la cua, i quan va tornar a caure al riu Castle flotava sense vida, morta. El peix va picar contra la gran roca grisa que dividia les aigües, va giravoltar un parell de vegades en el remolí que es formava en aquell indret, i després va surar en direcció a Casde Rock. Mentrestant, l’horrible desconegut em va tornar a mirar amb els seus ulls ardents, apartant els llavis prims i ensenyant unes diminutes fileres de dents esmolades en un somriure caníbal.

—A la teva mare, senzillament no l’havia picat mai cap abella —va dir—. Però fa menys d’una hora n’ha entrat una per la finestra de la cuina mentre ella treia el pa del forn i el posava al marbre perquè es refredés.

—No, no m’ho crec, no m’ho crec!

Vaig aixecar les mans i em vaig tapar les orelles. Ell va prémer els llavis com si anés a xiular i em va bufar suaument. Va ser només un petit buf, però la pudor era espantosa, de clavegueres embussades, de comunes on no havien tirat mai ni un pessic de calç, de pollastres morts després d’una inundació.

Les mans em van caure sense força.

—Bé —va dir ell—. Això ho has de sentir, Gary; ho has de sentir, marrec. Va ser la teva mare la que va transmetre aquella feblesa fatal al teu germà Dan; tu n’has heretat una mica, però també tens la protecció del teu pare, que el pobre Dan no tenia. —Va tornar a prémer els llavis, però aquesta vegada va emetre un so cruelment còmic de xit-xit en lloc de tirar-me el seu alè pudent a la cara—. Per tant, tot i que no m’agrada malparlar dels morts, és gairebé un cas de justícia poètica, ¿no trobes? Fet i fet, ella va matar el teu germà Dan tant com si li hagués posat una pistola al cap i hagués premut el gallet.

—No —vaig xiuxiuejar—. No és veritat.

—T’asseguro que sí —va dir—. L’abella ha entrat per la finestra i se li ha posat al coll. Ella l’ha colpejat sense ni saber què feia; tu has estat més prudent, ¿oi, Gary? I l’abella l’ha picat. Ella ha sentit de seguida que se li tancava la gola. Això és el que els passa a les persones que són al·lèrgiques al verí d’abella. Se’ls tanca la gola i s’ofeguen com si no tinguessin aire. Per això el Dan tenia la cara inflada i de color violeta. Per això el teu pare la hi va tapar amb la seva camisa.

Me’l vaig mirar de fit a fit, incapaç de parlar. Em rodolaven les llàgrimes per les galtes. No el volia creure, i sabia per l’escola dominical que el dimoni és el pare de les mentides, però igualment me’l creia. Creia que l’home s’havia estat al pati mirant per la finestra de la cuina com la meva mare queia de genolls, agafant-se el coll inflat mentre el Candy Bill es bellugava al seu voltant, bordant desesperadament.

—Ha fet tota mena de sorolls espantosos —va dir l’home de negre reflexivament— i s’ha esgarrapat la cara de mala manera, em temo. Els ulls li han sortit com els d’una granota. Ha plorat. —Va callar i després va afegir—: Ha plorat mentre moria, ¿oi que és commovedor? I el més bonic de tot és que després de morir…, quan ja feia quinze minuts que estava estirada a terra i no se sentia cap soroll, tret del petarrell de l’estufa, i encara amb aquell fiblonet d’abella que sortia per un costat del coll, petit, petit, ¿saps què ha fet el Candy Bill? El molt trapella li ha llepat les llàgrimes. Primer un cantó…, i després l’altre.

L’home es va posar a contemplar el riu una estona, amb la cara trista i pensarosa. Després es va girar cap a mi i la seva expressió de desconcert va desaparèixer, com un somni. Tenia la cara tan fluixa i àvida com la d’un cadàver que hagués mort afamat. Els ulls li resplendien. Podia veure-li les dentetes entre els llavis pàl·lids.

—Em moro de gana —va dir, sense més ni més—. Et mataré, t’obriré en canal i em cruspiré les teves entranyes, marrec. ¿Què te’n sembla?

«No», volia dir, «per favor, no», però no em va sortir res. Ho faria, ho veia. Ho faria de debò.

—És que em moro de gana —va dir, alhora petulant i juganer—. I tu no voldràs viure sense la teva estimada marona, de totes maneres, creu-me. Perquè el teu pare és de la mena d’homes que necessiten tenir un foradet calentó per omplir, creu-me, i si només et té a tu, s’haurà de conformar amb tu. T’estalviaré tot aquest malestar i moltes males estones. A més, aniràs al cel, ves per on. Els pobres assassinats sempre van al cel. O sigui que tots dos servirem Déu aquesta tarda, Gary. ¿Oi que és bonic?

Va allargar les seves mans llargues i pàl·lides cap a mi una altra vegada, i jo, sense pensar què feia, vaig obrir la tapa del cistell, vaig ficar la mà fins al fons i vaig treure el peix monstruós que havia pescat —aquell amb què n’hauria d’haver tingut prou—.

Li vaig oferir el peix cegament, amb els dits ficats en la clivella vermellosa de la panxa per la qual li havia extret les entranyes, com l’home del vestit negre havia amenaçat d’extreure les meves. L’ull fix del peix em fitava somniosament i l’anella blanca al voltant del centre negre em recordava l’anell de casament de la meva mare. I en aquell moment la vaig veure estirada al taüt amb el sol resplendint a la seva aliança i vaig saber que era veritat, que l’havia picat una abella i que s’havia ofegat en el càlid ambient amb olor de pa de la cuina i que el Candy Bill li havia llepat les llàgrimes mortes de les galtes inflades.

—Quin peixot! —va cridar l’home del vestit negre amb una veu gutural i afamada—. Oh, quiiiin peixoooot!

Me’l va arrabassar i se’l va ficar a la boca, que es va obrir més del que podria obrir-se cap boca humana. Molts anys més tard, quan tenia seixanta-cinc anys (sé que eren seixanta-cinc perquè va ser l’estiu que em vaig jubilar de l’ensenyament), vaig anar a l’aquari de Nova Anglaterra i finalment vaig veure un tauró. La boca de l’home del vestit negre quan es va obrir era com aquella boca de tauró, només que la seva gola era d’un vermell enlluernador, del mateix color que els seus horribles ulls, i vaig notar a la cara l’escalfor que en sortia, com quan sents una sobtada onada d’escalfor a la llar de foc quan un tros de llenya seca comença a cremar. I no em vaig imaginar aquella calor, tampoc, sé que no me la vaig imaginar, perquè just abans que s’entaforés la meva truita de cinquanta centímetres entre les barres, vaig veure les escates dels cantons del peix que s’aixecaven i s’enroscaven com bocins de paper flotant en una incineradora oberta.

Es va entaforar el peix a la boca com un firaire s’empassaria una espasa. No va mastegar, i els seus ulls ardents es van inflar amb l’esforç. El peix va baixar i baixar, el coll se li eixamplava a mesura que el peix baixava i llavors es va posar a plorar…, però les seves llàgrimes eren sang, espessa i de color escarlata.

Em sembla que va ser la visió d’aquelles llàgrimes sagnants el que em va retornar el domini del cos. No sé per què va ser, però crec que va ser això. Em vaig posar dret de cop com un nino alliberat de la seva capsa, em vaig girar amb la canya de bambú encara a la mà i vaig pujar el marge, ajupint-me i arrencant matolls amb l’altra mà per poder enfilar-me més de pressa.

Ell va fer un soroll furiós i escanyat —el so que faria qualsevol home amb la boca plena— i jo vaig mirar enrere quan vaig arribar a dalt. M’encalçava, amb la part de darrere de l’americana voleiant i la fina cadena d’or que centellejava i resplendia al sol. La cua del peix encara li sortia de la boca i jo sentia l’olor de la resta del peix que es rostia al forn de la seva gola.

Va anar cap a mi, agafant-se amb les urpes, i jo vaig córrer pel caire de la riba. Després d’uns cent metres vaig recuperar la veu i em vaig posar a xisclar, de por, evidentment, però també de pena per la mort de la meva estimada mare.

Ell em seguia. Jo sentia les branques que es trencaven i els matolls que apartava, però no vaig tornar a mirar enrere. Vaig abaixar el cap, vaig aclucar els ulls per no ferir-me’ls amb els matolls i les branques baixes que vorejaven la riba del riu i vaig córrer tant com vaig poder. I a cada pas esperava sentir les seves mans sobre les meves espatlles estirant-me enrere en una definitiva abraçada ardent.

No va passar. Una estona més tard —no puc precisar quant de temps: no podien haver estat més de cinc o deu minuts, suposo, però a mi se’m van fer eterns—, vaig veure el pont a través de capes de fulles i pins. Encara xisclant, però ara sense alè, com un bullidor d’aigua a punt de quedar-se sense aigua, vaig arribar a un altre desnivell més costerut i m’hi vaig abalançar.

A mig camí vaig relliscar de genolls, vaig mirar per sobre l’espatlla i vaig veure l’home amb el vestit negre gairebé estalonant-me, amb la cara blanca contorsionada de fúria i cobdícia. Tenia les galtes tacades de llàgrimes sangonoses i la boca de tauró oberta com una frontissa.

—Marrec! —va bramar, i va començar a pujar darrere meu; em va agafar un peu amb una mà llargaruda. Me’n vaig desfer, em vaig girar i li vaig tirar la canya. Se la va espolsar fàcilment, però el va desestabilitzar una mica i va caure de genolls. No em vaig esperar a veure res més; em vaig girar i vaig pujar fins a dalt de tot. Gairebé rellisco abans d’arribar-hi, però vaig poder agafar-me a un dels suports col·locats sota el pont i em vaig salvar.

—No et pots escapar, marrec! —em va cridar des de darrere. Semblava rabiós, però alhora semblava que rigués—. Necessito bastant més que una queixalada de truita per atipar-me!

—Deixa’m en pau! —vaig cridar. Vaig agafar la barana del pont i vaig saltar a dins matusserament, omplint-me les mans d’estelles i clavant-me un cop tan fort al cap amb els taulons que vaig veure les estrelles. Vaig rodolar sobre la panxa i em vaig arrossegar. Em vaig posar dret just abans d’arribar a l’altra punta del pont, vaig ensopegar, vaig agafar un ritme i em vaig posar a córrer. Vaig córrer com només poden córrer els nens de nou anys, o sigui, com el vent. Em sentia com si els peus només em toquessin a terra cada tres o quatre gambades, i que jo sàpiga potser era així. Vaig córrer pel cantó dret del camí, vaig córrer fins que les temples em bategaven i els ulls em feien pressió a les conques, vaig córrer fins que vaig sentir una fiblada insuportable des de la part baixa de les costelles fins a l’aixella, vaig córrer fins que vaig notar el gust de sang i alguna cosa com llimadures de metall al fons del coll. Quan no vaig poder córrer més em vaig aturar a poc a poc i vaig mirar enrere, esbufegant i respirant com un cavall desbocat. Estava convençut que el veuria just darrere meu, amb el seu polit vestit negre, amb la cadena lluent a l’armilla i cap cabell fora de lloc.

Però havia desaparegut. El camí que tornava cap al riu Castle entre les fosques pinedes i els avets roigs era buit. Tanmateix, el percebia a prop en aquells boscos, observant-me amb els seus ulls ardents, desprenent olor de llumins cremats i peix rostit.

Em vaig girar i vaig caminar tan de pressa com vaig poder, coixejant una mica; m’havia fet estrebades en ambdues cames i l’endemà, quan em vaig llevar, estava tan baldat que amb prou feines podia caminar. Aleshores, però, no ho notava. No parava de mirar per sobre l’espatlla, frisós de confirmar que el camí era buit darrere meu. Ho era cada vegada que mirava, però aquelles llambregades enrere encara augmentaven més la meva por en lloc de reduir-la. Les pinedes semblaven més fosques, més espesses, i no parava d’imaginar-me què hi podia haver entre els arbres que vorejaven el camí: corredors llargs i embullats de bosc, desnivells per trencar-se la cama, barrancs on hi podia viure qualsevol cosa… Fins aquell dissabte de 1914, creia que els óssos eren el pitjor que hi podia haver al bosc.

Però ja sabia que no.

Un quilòmetre si fa no fa camí amunt, just més enllà del punt on sortia del bosc i s’unia a Geegant Flat Road, vaig veure el meu pare caminant cap a mi i xiulant «The Old Oaken Bucket». Duia la seva canya, la de can Monkey, amb el rodet modern. A l’altra mà duia el seu cistell, un amb una cinta que la meva mare havia teixit al mànec quan el Dan encara era viu, dedicat a jesús, deia la cinta. Quan el vaig veure em vaig posar a córrer una altra vegada, cridant «Pare! Pare!» amb totes les meves forces i ensopegant com un mariner borratxo amb les cames esgotades. L’expressió d’astorament que va fer quan em va reconèixer hauria estat còmica en unes altres circumstàncies, però en aquelles no ho era. Va deixar anar la canya i el cistell al camí quan em va veure i va córrer cap a mi. Mai havia vist córrer tan de pressa el meu pare; quan ens vam trobar va ser estrany que l’impacte no ens deixés inconscients tots dos, i jo vaig amagar la cara al seu cinturó amb tanta força que em va sortir sang pel nas. Però no me’n vaig adonar fins després. Aleshores només vaig saber que l’abraçava amb totes les meves forces. L’abraçava i fregava la cara contra el seu estómac, tacant-li la camisa blava de feina de sang, de llàgrimes i mocs.

—Gary, ¿què tens? ¿Què ha passat? ¿Et trobes bé?

—La mare és morta! —vaig sanglotar—. M’he trobat un home al bosc i m’ho ha dit! La mare és morta! L’ha picat una abella i s’ha inflat com li va passar al Dan, i és morta! És al terra de la cuina i el Candy Bill… li ha llepat les llàgrimes… de la… de la…

Cara era l’última paraula que havia de dir, però en aquell punt el pit em feia tant de mal que no em va sortir res. Em tornaven a caure les llàgrimes, i la cara esverada del meu pare s’havia fos en tres imatges sobreposades. Em vaig posar a udolar —no com un marrec que s’ha pelat el genoll, sinó com un gos que ha vist alguna cosa dolenta a la llum de la lluna— i el meu pare em va tornar a prémer el cap contra l’estómac dur. Però em vaig desfer de la seva mà i vaig mirar per sobre l’espatlla. Em volia assegurar que l’home del vestit negre no venia. No se’l veia enlloc; el camí que serpentejava entre el bosc era buit del tot. Em vaig prometre que no tornaria a passar mai més per aquell camí, mai, passés el que passés, i suposo que el millor do de Déu a les seves criatures de baix ha estat que no puguin preveure el futur. M’hauria partit pel mig saber que hauria de tornar a passar per aquell camí, i només dues hores després. En aquell moment, però, em tranquil·litzava veure que estàvem sols. Aleshores vaig pensar en la meva mare —la meva preciosa i difunta mare— i vaig tornar a repenjar el cap a la panxa del pare i vaig bramar una mica més.

—Gary, escolta’m —va dir el pare al cap d’un moment. Jo no parava d’udolar. Em va deixar fer una estona més, i després em va aixecar la barbeta per poder-me veure la cara i que jo li veiés la seva—. La teva mare està bé —va dir.

Només me’l podia mirar amb la cara plena de llàgrimes. No me’l creia.

—No sé qui t’ha dit que no, o quina mena de canalla voldria espantar així un vailet, però et juro per Déu que la teva mare està bé.

—Però…, però ell ha dit…

—Tant me fa el que t’hagi dit. He tornat de cals Eversham abans del que em pensava; l’home no volia vendre vaques, només volia xerrar. I he decidit que tenia temps per venir a pescar amb tu. He agafat la canya i el cistell i la teva mare ens ha fet un parell d’entrepans. Amb el pa acabat de fer. Encara calent. O sigui que estava perfectament bé fa mitja hora, Gary, i no hi ha ningú que pugui dir una cosa diferent, t’ho asseguro. No pas en mitja hora de temps. —Va mirar per sobre les meves espatlles—. ¿Qui era aquest home? ¿I on era? El trobaré i li clavaré una pallissa que se’n recordarà.

Vaig pensar un miler de coses en només dos segons —o a mi m’ho va semblar—, però l’última que vaig pensar era la més impactant: si el meu pare trobava l’home del vestit negre, jo no creia que el meu pare fos el que clavés la pallissa. O el que sortís vencedor.

No parava de recordar aquells llargaruts dits blancs i les urpes a la punta.

—¿Gary?

—No ho sé, no me’n recordo —vaig dir.

—¿Eres a la bifurcació del rierol? ¿A la gran roca?

Mai no vaig saber mentir-li al pare quan em feia una pregunta directa, ni per salvar-li la vida.

—Sí, però tu no hi vagis. —Li vaig agafar fort el braç amb les dues mans i vaig estirar—. No hi vagis, per favor. Feia molta por. —Em va venir una inspiració com un llampec—. Em sembla que tenia una pistola.

Em va mirar pensarós.

—Potser no hi havia cap home —va dir, alçant una mica la veu en l’última paraula i convertint-la gairebé en una pregunta, però no del tot—. Potser t’has adormit mentre pescaves, fill, i has tingut un malson. Com quan somniaves en el Danny l’hivern passat.

Havia tingut molts malsons amb el Dan l’hivern passat, somnis en què jo obria la porta del nostre armari o del cobert fosc de les fruites i el veia allà dret que em mirava amb la seva cara porpra i estrangulada; de molts d’aquests somnis m’havia despertat xisclant, i havia despertat els meus pares. Sí que m’havia adormit a la vora del riu —si més no, m’havia endormiscat—, però no havia somniat i estava segur que m’havia despertat just abans que l’home del vestit negre matés l’abella picant de mans i me la fes caure del nas a la falda. No havia somniat en ell com havia somniat en el Dan, d’això n’estava segur, tot i que aquella trobada tingués per mi un aire de somni, com suposo que passa amb els fets sobrenaturals. Però si el meu pare pensava que l’home només havia existit al meu cap, potser era millor. Millor per a ell.

—Potser tens raó —vaig dir.

—Doncs hi hem de tornar a buscar la canya i el cistell.

Es va posar a mirar en aquella direcció i li vaig haver d’estirar amb força el braç per aturar-lo i fer-lo tornar cap a mi.

—Després —vaig dir—. Sisplau, pare. Vull veure la mare. L’haig de veure amb els meus propis ulls.

S’ho va repensar i va fer que sí amb el cap.

—Sí, ja ho entenc. Primer anirem a casa, i més tard tornarem a buscar la canya i el cistell.

Vam tornar junts a la casa, el pare amb la seva canya de pescar repenjada a l’espatlla com qualsevol dels meus amics, i jo carretejant el seu cistell, amb els entrepans fets amb el pa de la mare i la melmelada de grosella.

—¿Que has pescat res? —em va preguntar quan ja vèiem l’estable.

—Sí, pare —vaig dir—. Una truita irisada. Força grossa. —«I un peixot encara més gros», vaig pensar, però no vaig dir-ho. «El més gran que he vist en ma vida, si t’haig de ser franc, però no te’l puc ensenyar, pare. L’he donat a l’home del vestit negre, perquè no se’m mengés. I ha funcionat… però pels pèls».

—¿Res més? ¿Només això?

—Després de pescar-lo m’he adormit. —No era ben bé la veritat, però tampoc era una mentida.

—Encara bo que no has perdut la canya. No l’has perduda, ¿oi, Gary?

—No, pare —vaig dir, molt a contracor. No hauria servit de res mentir encara que se m’hagués acudit alguna excusa, perquè el pare estava decidit —era evident per la cara que feia— a tornar a buscar el cistell igualment.

Més endavant, el Candy Bill va sortir corrent a rebre’ns per la porta de darrere, bordant agudament i remenant el cul amb excitació. Els gossos escocesos ho fan quan s’emocionen. Jo no tenia espera; l’esperança i l’ansietat em bloquejaven la gola com l’escuma. Em vaig separar del meu pare i vaig córrer cap a la casa, encara carretejant el seu cistell i encara convençut, en el fons del fons, que trobaria la meva mare morta al terra de la cuina amb la cara inflada i porpra com la del Dan quan el meu pare l’havia portat a coll del camp occidental mentre plorava i cridava el nom de Déu.

Però era davant dels fogons, tan maca i tan bé com quan l’havia deixada, cantussejant mentre pelava pèsols i els abocava en un bol. Em va mirar, primer sorpresa i després espantada quan es va adonar dels meus ulls esbatanats i les meves galtes pàl·lides.

—Gary, ¿què hi ha? ¿Què tens?

No vaig contestar, només la vaig abraçar i la vaig omplir de petons. Després va entrar el meu pare i va dir:

—Tranquil·la, Lo, no li passa res. És que ha tingut un malson al riu.

—Déu vulgui que sigui l’últim —va dir ella i em va abraçar més fort, mentre el Candy Bill giravoltava als nostres peus, bordant agudament.

—No cal que vinguis amb mi si no vols, Gary —va dir el meu pare, tot i que m’havia deixat clar que pensava que hi havia d’anar, que hi havia de tornar, que m’havia d’enfrontar amb les meves pors, com es diria avui dia. Això està molt bé quan les coses que t’espanten són fingides, però al cap de dues hores encara estava convençut que l’home del vestit negre havia estat real. Però no hauria pogut convèncer el meu pare. No crec que hi hagi al món cap nen de nou anys capaç de convèncer el seu pare que ha vist el Dimoni sortint del bosc amb un vestit negre.

—Vinc amb tu —vaig dir. Havia sortit de casa per acompanyar-lo, havia arreplegat el valor necessari per posar en moviment els peus i ara érem tots dos al costat del tronc de tallar llenya del pati lateral, no gaire lluny de la pila de llenya.

—¿Què amagues rere l’esquena? —va preguntar.

Ho vaig treure a poc a poc. Aniria amb ell, i esperava que l’home del vestit negre amb la clenxa partida com una fletxa al cantó esquerre del cap no hi fos…, però si hi era, volia estar preparat. Si més no tan preparat com pogués. A la mà tenia la Bíblia de la família que m’havia amagat a l’esquena. Primer havia pensat a endur-me el Nou Testament, que havia guanyat memoritzant més salms que ningú el dijous del concurs infantil (en vaig saber vuit, però gairebé tots tret del vint-i-tresè m’havien fugit del cap una setmana després), però el petit Testament vermell no semblava que pogués oferir prou protecció en cas que estiguessis a punt d’enfrontar-te amb el mateix Dimoni, ni tan sols amb les paraules de Jesús subratllades amb tinta vermella.

El meu pare va mirar la vella Bíblia, farcida de documents familiars i fotografies, i em vaig pensar que em diria que la deixés, però no ho va fer. Em va mirar amb una barreja de pena i simpatia i va moure el cap.

—Som-hi —va dir—. Ja ho sap la mare, que te l’emportes?

—No, pare.

Va tornar a moure el cap.

—Doncs esperem que no la trobi a faltar abans que tornem. Som-hi. Vigila que no et caigui.

Una mitja hora després, tots dos érem a la riba mirant cap al punt on el riu Castle es bifurcava i cap a la petita planúria on m’havia trobat amb l’home dels ulls de color carbassa. Tenia la canya de bambú a la mà —l’havia trobada sota el pont—, però el cistell continuava a baix, a la part plana. La tapa de vímet estava abaixada. Ens vam quedar mirant-lo des de dalt, el meu pare i jo, una bona estona, i cap dels dos va dir res.

«Òpal! Diamant! Safir! Canari! Ensumo la llimonada del Gary!». Aquell havia estat el petit i desagradable poema de l’home, i, després de recitar-lo, s’havia tirat enrere, rient com un infant que hagués arreplegat coratge per dir paraulotes com ara «pipí» i «caca». L’indret pla era tan verd i exuberant com qualsevol altre racó de Maine on hi toqués el sol a començaments de juliol… menys en el punt concret on s’havia estirat el desconegut. Allà l’herba era morta i groguenca seguint la forma de l’home.

Vaig adonar-me que aguantava la tronada Bíblia familiar davant meu, estrenyent-la tan fort amb els polzes sobre la coberta que se m’havien tornat blancs. Era la manera com el marit de la Mama Sweet aguantava la vareta de saurí quan intentava trobar un pou en un terreny.

—Queda’t aquí —va dir finalment el meu pare, i va baixar el marge de costat, clavant les sabates en la terra tova i aguantant-se amb els braços per no perdre l’equilibri. Jo em vaig quedar quiet, sostenint rígidament la Bíblia amb els braços estirats cap endavant com un saurí, i el cor em bategava salvatgement. No sé si aquella vegada vaig tenir la sensació que m’observaven; estava massa espantat per notar res, fora de les ganes d’allunyar-me tant com pogués d’aquell lloc i d’aquell bosc.

El meu pare es va ajupir, va ensumar el lloc on l’herba era morta i va fer una ganyota. Jo sabia què sentia: l’olor de llumins cremats. Després va recollir el cistell i va tornar a pujar, de pressa. Va clavar una llambregada enrere per assegurar-se que no el perseguia ningú. No hi havia res. Quan em va allargar el cistell, la tapa continuava penjant enfora en les seves petites frontisses de pell. Vaig mirar a dins i no vaig veure res més que dos grapats d’herba.

—¿No m’havies dit que havies pescat un peix? —va preguntar—. Potser també ho has somniat.

Alguna cosa en la seva veu em va fer reaccionar.

—No, pare —vaig dir—. N’he pescat un.

—Doncs segur que no ha desaparegut tot sol i encara menys si estava net i esbudellat. I tu no hauries pas posat un peix dins del cistell sense haver-lo netejat, ¿oi, Gary? T’ho he ensenyat mil vegades.

—Sí, pare, i tant que m’ho has ensenyat, però…

—Doncs si no has somniat que el pescaves i era mort dins del cistell, alguna cosa ha passat per aquí i se l’ha menjat —va dir el meu pare, i va tornar a mirar enrere ràpidament, amb els ulls es-batanats, com si hagués sentit que alguna cosa es movia dins del bosc. No em va sorprendre gaire veure que pel front li regalimaven gotes de suor com gemmes transparents—. Anem —va dir—. Fumem el camp d’aquí.

Em va semblar una idea esplèndida i vam anar cap al pont caminant per la vora del riu, de pressa i sense parlar. Quan hi vam arribar, el meu pare es va agenollar i va estudiar el lloc on havia trobat la canya. Allà hi havia un altre retall d’herba morta, i la sabatilla de dona s’havia tornat marró i s’havia enroscat, com si l’hagués socarrimat un cop de calor. Mentre el meu pare observava tot allò, jo vaig mirar el cistell buit.

—Deu haver tornat i es deu haver menjat l’altre peix —vaig dir.

El pare em va mirar.

—L’altre peix!

—Sí, pare. No t’ho havia dit, però també he agafat una truita de rierol. Una de grossa. Estava molt afamat, aquell home. —Volia continuar, i els mots em van tremolar a la punta dels llavis, però finalment no vaig parlar.

Vam pujar al pont i ens vam ajudar mútuament a saltar la barana. El pare va agafar el cistell i va mirar a dins; després es va acostar a la barana i el va llançar. Vaig arribar al seu costat a temps de veure com picava contra l’aigua i s’allunyava flotant com una barqueta, enfonsant-se de mica en mica en el rierol a mesura que l’aigua penetrava pel teixit de vímet.

—Feia mala olor —va dir el meu pare, però mentre ho deia no em va mirar, i la seva veu tenia un to curiosament defensiu. Va ser l’única vegada que el vaig sentir parlar així.

—Sí, pare.

—Direm a ta mare que no l’hem trobat. Si ens ho pregunta. Si no ens ho pregunta, no li direm res.

—No, pare, no li direm res.

I no ens ho va preguntar i nosaltres no li vam dir res i així es va acabar tot.

Han passat vuitanta-un anys des d’aquell dia al bosc, i durant molts d’aquests anys ni tan sols hi he pensat…, si més no despert. Com qualsevol home o dona d’aquest món, no puc respondre dels meus somnis, no pas amb seguretat. Però ara sóc vell, i sembla que somnio despert. Les meves febleses s’han ensenyorit de mi com onades que aviat destruiran el castell de sorra abandonat d’un infant, i els meus records també han sortit a la superfície, fent-me recordar un fragment d’una vella cançoneta que deia: «Deixa’ls estar / perquè puguin tornar / i la cua remenar». Recordo àpats que vaig fer, jocs a què vaig jugar, noies que vaig petonejar al guarda-roba de l’escola quan jugàvem a metges, nois amb qui vaig fer colla, la primera copa que vaig prendre, la primera cigarreta que vaig fumar (tabac de blat de moro darrere la cort de porcs de cal Dicky Hammer, i vaig vomitar). Però de tots els records, el de l’home del vestit negre és el més fort, i resplendeix amb la seva pròpia llum espectral i misteriosa. Era real, era el Dimoni, i aquell dia jo vaig ser la seva missió o em va trobar per casualitat. Cada vegada estic més convençut que me’n vaig escapar per casualitat, per pura sort i no pas per la intercessió del Déu que he venerat i a qui he cantat himnes tota la meva vida.

Ajagut a l’habitació de l’asil, dins del castell de sorra en ruïnes que és el meu cos, em dic a mi mateix que no haig de témer el Dimoni, que he viscut una vida bona i plàcida, i no haig de témer el Dimoni. De vegades em recordo a mi mateix que vaig ser jo, i no el meu pare, qui va convèncer la mare de tornar a l’església a finals d’aquell estiu. Tanmateix, a les fosques, aquests pensaments no tenen prou força per donar-me consol. A les fosques m’arriba una veu que em diu a cau d’orella que el nen de nou anys que era jo llavors tampoc havia fet res per témer el Dimoni…, i, tanmateix, el Dimoni es va presentar. I a les fosques de vegades sento que la veu es torna encara més fluixa, fins al punt que esdevé inhumana. «Quin peixot!», em diu a cau d’orella en un to de cobdícia ofegada, i totes les veritats morals del món s’esfondren davant de la seva fam. «Quiiin peixoot!».

El Dimoni em va venir a veure, fa molt de temps; ¿i si torna? Ara sóc massa vell per córrer; no puc ni anar al lavabo sense el caminador. Tampoc tinc una truita grossa i llaminera per distreure’l, ni que sigui un segon; sóc vell i el meu cistell és buit. ¿I si torna i em troba així?

¿I si encara està afamat?

La meva narració preferida de Nathaniel Hawthorne és «El jove Goodman Brown». Considero que és una de les deu millors narracions escrites mai per un americà. «L’home del vestit negre» és el meu homenatge a aquesta narració. Pel que fa als detalls, un dia estava xerrant amb un amic i em va comentar que el seu avi creia —de bon de veres— que havia vist el Dimoni al bosc, abans del canvi de segle. El seu avi deia que el Dimoni va sortir caminant del bosc i es va posar a parlar amb ell com si fos un home normal. Mentre el seu avi hi xerrava, va veure que l’home del bosc tenia els ulls vermells i ardents i feia pudor de sofre. L’avi del meu amic es va convèncer que el Dimoni el mataria si s’adonava que l’havia descobert, o sigui que va fer el que va poder per conversar-hi amb tota normalitat fins que va poder fugir. La meva història neix a partir de la del meu amic. No em vaig divertir escrivint-la, però hi vaig perseverar igualment. De vegades les històries demanen que les escriguis amb uns crits tan forts que les has d’escriure només perquè callin. El producte acabat em va semblar un conte tradicional mediocre explicat en un llenguatge pedestre, sens dubte a molta distància de la narració de Hawthorne que tant m’havia agradat. Quan The New Yorker em va demanar si podien publicar-la, em vaig quedar de pedra. Quan va guanyar el primer premi en la competició O. Henry Best Short Story de 1996, estava convençut que algú havia comès un error (tanmateix, això no em va impedir acceptar el premi). La resposta dels lectors també va ser força positiva. Aquesta història és la prova que els escriptors sovint són els pitjors jutges del que han escrit.





TOT ALLÒ QUE ESTIMES ET SERÀ ARRABASSAT


Era un Motel-6 de la I-80, a l’oest de Lincoln, a Nebraska. La neu que havia començat a caure a mitja tarda havia difuminat el groc virulent del rètol i li havia donat un to pastel més agradable mentre la llum d’aquell capvespre de gener minvava. El vent començava a adquirir aquell matís de buida amplificació que només es troba en les zones planes del centre del país, normalment a l’hivern. En aquell moment només era una nosa, però si queia gaire neu a la nit —les previsions del temps no ho havien deixat gens clar— voldria dir que la interestatal estaria tancada al matí. Allò no tenia cap importància per a l’Alfie Zimmer.

Va agafar la clau que li donava un home amb una armilla vermella i va anar amb el cotxe fins a la punta del llarg edifici de maons de color de cendra. Feia vint anys que sortia a vendre pel Mitjà Oest, i tenia quatre normes bàsiques per assegurar-se un bon descans nocturn. Primer, reservar sempre per endavant. Segon, reservar en un motel franquiciat, si era possible: un Holiday Inn, un Ramada Inn, un Comfort Inn, un Motel-6 de tota la vida. Tercer, demanar sempre una cambra de la punta. D’aquesta manera, el pitjor que et podia passar era que et toquessin uns veïns sorollosos. A l’últim, demanar una cambra que comencés per u. L’Alfie tenia quaranta-quatre anys, i era massa gran per dur a l’habitació donotes de les parades de camions, menjar pollastre fregit o pujar les maletes al pis de dalt. Avui en dia, les cambres de la planta baixa normalment estaven reservades als no fumadors. L’Alfie les llogava i hi fumava igualment.

Algú havia ocupat l’espai de davant de la cambra 190. Tots els espais de davant de l’edifici estaven ocupats. A l’Alfie no el va sorprendre gens. Ja podies reservar, deixar paga i senyal, que si arribaves tard (en un dia com aquell tard volia dir després de les quatre de la tarda), havies d’aparcar i caminar. Els cotxes que pertanyien als ocellets matiners estaven apinyats a la vora de l’edifici de color gris cendra i portes grogues brillants en una llarga filera, i a les finestres d’aquests vehicles ja s’havia format un tel fi de neu.

L’Alfie va girar la cantonada i va aparcar amb el morro del Chevrolet apuntant cap a l’extensió blanca d’algun pagès la qual s’endinsava pregonament en la grisor del final del dia. A l’extrem més allunyat del seu camp de visió podia veure les llums espurnejants d’una casa de pagès. Hi devien estar ben arraulits, allà dins. A fora, el vent bufava amb prou força per gronxar el cotxe. Uns flocs de neu que lliscaven veloçment van ocultar les llums de la casa de pagès un moment.

L’Alfie era un home gros, amb una cara rogenca i una respiració sorollosa de fumador. Duia un sobretot perquè, quan es tractava de vendre, allò era el que la gent volia veure. No duia jaqueta. Els botiguers venien a persones que duien jaqueta i gorres John Deere, però no els compraven res. Havia deixat la clau de la cambra sobre el seient del costat. Estava enganxada a un diamant de plàstic verd. Era una clau de debò, no una targeta màgica. A la ràdio, Clint Black cantava «Nothin’ but the Tail Lights». Era una cançó country. Lincoln tenia una emissora de rock en FM, però a l’Alfie no li semblava adient el rock-and-roll. No pas allà, on si et passaves a l’AM encara podies sentir vells indignats posant a tothom a parir.

Va parar el motor, es va ficar la clau de la 190 a la butxaca i va comprovar que encara hi duia la llibreteta. La seva companya. «Salvi jueus russos», va dir, recordant-se’n. «Obtingui premis valuosos».

Va sortir del cotxe i una ràfega de vent el va enganxar de ple, el va tirar enrere i li va enganxar els pantalons a les cames, i el va fer riure amb una rialla sorpresa i ronca de fumador.

Duia les mostres al portaequipatge, però aquella nit no li farien falta. No, aquella nit, no li calien per res. Va agafar la seva maleta i el maletí del seient del darrere, va tancar la porta i va prémer el botó negre del clauer. Amb allò es blocaven totes les portes. El botó vermell activava una alarma, que era el que se suposava que havies de fer servir si t’agredien. A l’Alfie no l’havien agredit mai. S’imaginava que pocs venedors de menjar de gur-met eren víctimes d’agressions, i encara menys en aquella part del país. Hi havia mercat per al menjar de gurmet a Nebraska, Iowa, Oklahoma i Kansas; fins i tot a Dakota, tot i que molts se’n fessin creus. A l’Alfie li havia anat prou bé, sobretot els darrers dos anys, que havia començat a conèixer els envitricolls del mercat, però mai seria com el mercat de fertilitzants, posem per cas; els fertilitzants, els podia ensumar fins i tot amb aquell vent d’hivern que li estava glaçant les galtes i les hi tornava d’un to vermellós encara més fosc.

Es va quedar quiet una estona més, esperant que el vent es calmés. Quan es va calmar, va tornar a veure les llums espurnejants. La casa de pagès. ¿Era possible que darrere aquelles llums, la dona d’algun pagès estigués escalfant en aquell moment una cassola de sopa de pèsols Cottager Split o potser ficant al microones un pastís de carn o pollastre francès de Cottager? Ho era. Ja ho crec que era possible. Mentre el seu marit mirava les notícies de la tarda descalç i amb els peus sobre un coixí i al pis de dalt el fill jugava amb un videojoc en la seva Gamecub i la filla era a la banyera, enfonsada fins a la barbeta en bombolles aromàtiques i amb els cabells recollits amb una cinta, tot llegint The Golden Compass, de Philip Pullman, o potser un dels llibres del Harry Potter, que tant agradaven a la Carlene, la filla de l’Alfie. Tot això tenia lloc darrere les llums espurnejants, l’univers d’una família que es bellugava amb naturalitat en el seu cau, però entre ells i el límit d’aquell aparcament hi havia un parell de quilòmetres de camp pla, blanc en la llum fugissera d’un cel baix, comatós com l’estació de l’any. L’Alfie es va imaginar a si mateix per un moment caminant per aquell camp amb les seves sabates urbanes, el maletí en una mà i la maleta a l’altra, avançant pels solcs congelats, arribant finalment a la casa i trucant-hi; li obririen la porta i sentiria l’olor de la sopa de pèsols, aquella olor que alimentava, i sentiria el meteoròleg de la KETV a l’altra sala dient: «Però ara vegem aquest sistema de baixes pressions que ve de les Rocalloses».

¿I què diria l’Alfie a l’esposa del pagès? ¿Que hi anava a sopar? ¿Li aconsellaria que salvés jueus russos i obtingués premis valuosos? ¿Començaria tot dient: «Senyora, segons una informació que he rebut recentment, tot allò que estima li serà arrabassat»? Aquella seria una bona manera d’iniciar una conversa, segur que despertaria l’interès de la dona del pagès pel viatger desconegut que acabava de travessar el camp oriental del seu marit per anar a trucar a la seva porta. I quan el convidés a passar, perquè n’hi expliqués més coses, ell obriria el seu maletí i li donaria un parell de caixetes de mostres, li explicaria que un cop descobrís la marca d’exquisideses de gurmet precuinades Cottager gairebé segur que voldria passar als plaers més sofisticats de Ma Mère. I, aprofitant l’ocasió: ¿que li feia gràcia el caviar? A molta gent li agradava. Fins i tot a Nebraska.

Es congelava. S’estava allà dret i es congelava.

Va girar l’esquena al camp i a les llums espurnejants de l’altre extrem i va anar cap al motel, movent-se amb compte, com un ànec, per no caure de cul. Ja li havia passat alguna vegada, Déu n’era testimoni. La gran patinada en mig centenar d’aparcaments de motel. Ja ho havia fet gairebé tot abans, de fet, i s’imaginava que això era en bona part el problema.

Hi havia un porxo que li va permetre arrecerar-se de la neu. Hi havia una màquina de coca-cola amb un rètol que deia POSIN L’IMPORT EXACTE. Hi havia una màquina de gel i una altra amb llaminadures i diverses menes de patates fregides darrere unes espirals de metall com unes molles de matalàs. En aquesta màquina no hi havia cap rètol de posin l’import exacte. Des de la cambra de l’esquerra, en la qual pretenia suïcidar-se, l’Alfie també podria sentir les notícies de la tarda, però devien sonar millor en aquella casa de pagès llunyana, n’estava convençut. El vent ressonava. La neu giravoltava per les seves sabates urbanes, i llavors l’Alfie va entrar a l’habitació. L’interruptor de la llum era a l’esquerra. El va encendre i va tancar la porta.

Coneixia la cambra; era la cambra dels seus somnis. Era quadrada. Les parets eren blanques. En una hi havia un quadre d’un vailet amb barret de palla, adormit amb una canya a la mà. Hi havia una estora verda a terra, un retall d’algun material sintètic. Hi feia fred, però quan premés el botó del màxim al termòstat de la calefacció, situat darrere la finestra, la cambra s’escalfaria de seguida. Segurament hi faria calor. Hi havia una lleixa de fusta a la paret. Amb un televisor a sobre. Damunt del televisor hi havia una targeta que deia PEL·LÍCULES PER TRIAR!

Hi havia dos llits, cada un amb una vànova daurada brillant que tapava el coixí, una mica recollida per sota, de manera que els coixins semblaven cadàvers d’infants. Hi havia una tauleta entre els llits amb una Bíblia Gideon, una guia dels canals de televisió i un telèfon de color de carn. Al costat del segon llit hi havia la porta del lavabo. Quan s’encenia el llum del lavabo, es posava en marxa un extractor. Si hi volies llum t’havies de conformar també amb l’extractor. No hi havia manera d’evitar-ho. Era un llum fluorescent, amb cadàvers de mosques a dins. A la superfície del costat de la pica hi hauria un escalfaplats, un bullidor elèctric Proctor-silex i bossetes de cafè instantani. Hi feia una mica d’olor, una barreja d’un producte de neteja fort i del verdet de les cortines de la dutxa. L’Alfie s’ho sabia tot. Ho havia somniat tot, fins i tot l’estora verda, però això no era cap mèrit, era un somni fàcil. Va pensar a engegar l’escalfador, però també faria soroll i, de fet, ja què treia cap?

L’Alfie es va descordar el sobretot i va deixar la maleta a terra, al peu del llit més proper al lavabo. Va deixar el maletí sobre la vànova daurada. Es va asseure, i els faldons del seu abric es van escampar com una faldilla. Va obrir el maletí, va repassar diversos fullets, catàlegs i altres formularis; finalment va trobar l’arma. Era un revòlver Smith & Wesson, del calibre 38. El va deixar sobre el coixí del llit.

Va encendre un cigarret, i estava a punt d’agafar el telèfon quan va recordar la seva llibreta. Va ficar la mà a la butxaca dreta de l’abric i la va treure. Era una vella Spiral, que li havia costat un dòlar amb quaranta-nou en una papereria d’alguns magatzems barats d’Omaha o Sioux City o potser de Jubilee, a Kansas. La coberta estava clivellada i gairebé havia perdut tots els colors. Algunes pàgines havien sortit parcialment de l’espiral de metall que relligava l’agenda, però no se n’havia perdut cap. L’Alfie feia gairebé set anys que tenia aquella llibreta, des dels dies en què venia lectors de Codis de Productes Universal per a Simonex.

Hi havia un cendrer a la prestatgeria de sota el telèfon. En aquelles contrades, algunes cambres de motel encara tenien cendrers, fins i tot a la planta baixa. L’Alfie el va agafar, va deixar-hi el cigarret i va obrir la llibreteta. Va passar pàgines escrites amb cent bolígrafs diferents (i uns quants llapis), i es va parar a llegir un parell d’entrades. Una deia: «Li he xuclat el puro al Jim Morrison amb la meva boqueta de rinoceront (LAWRENCE KS)». Els lavabos eren plens de grafits homosexuals, la majoria avorrits i repetitius, però allò de «boqueta de rinoceront» estava força bé. Un altre era «Albert Gore és la puta del meu cor (MURDO S DAK)».

L’última pàgina, cap a l’inici de la tercera part de la llibreta, només tenia dues entrades. «No masteguis xiclet Trojan, té gust de goma (AVOCA IA)». I: «Coi d’heroi, que em fa anar de corcoll (PAPILLION NEB)». L’Alfie estava encantat amb aquest. Allò d’«-oi, -oi», i aleshores, pumba, «oll». Segurament era un error de pronúncia (ell estava segur que això és el que hauria pensat la Maura), però quines ganes de pensar així! ¿Quina gràcia tenia? No, l’Alfie preferia (fins i tot llavors) creure que «-oi, -oi»…, i tot seguit… «oll» era una construcció intencionada. Dissimulat i divertit, com un vers burlesc d’e.e. cummings.

Va furgar la butxaca interior de l’abric i hi va trobar papers, un tiquet de peatge antic, un flascó de pastilles —que ja no prenia— i finalment el bolígraf que sempre guardava entre totes aquelles coses inútils. Era l’hora d’enregistrar les troballes del dia. Dues de bones, totes dues de la mateixa àrea de descans, una a l’urinari que havia fet servir, l’altra escrita amb retolador al mapa del costat de la màquina de llaminadures Hav-A-Bite. (Les Snax, que a parer de l’Alfie oferien una línia de productes superior, havien perdut la franquícia de les àrees de descans de la I-80 feia quatre anys, no se sabia per què). Aquells dies l’Alfie de vegades viatjava dues setmanes seguides i feia cinc mil quilòmetres sense veure res de nou, ni tan sols una variació viable de les coses velles. Però aquell dia n’havia vist dues. Dues el darrer dia. Com una mena de presagi.

El bolígraf tenia gravat COTTAGER FOODS VIANDA DE QUALITAT a la carcassa, al costat del logo: una cabana de palla amb fum que sortia d’una xemeneia curiosament torta.

Assegut al llit, encara amb el sobretot posat, l’Alfie es va inclinar amb penes i treballs cap a la seva vella llibreta, de manera que es feia ombra a la pàgina. A sota de «No masteguis xiclet Trojan» i «Coi d’heroi, que em fa anar de corcoll», l’Alfie va afegir-hi «Salvi jueus russos, obtindrà premis valuosos (WALTON NEB)» i «Tot allò que estimes et serà arrabassat (WALTON NEB)». Va dubtar. Poques vegades afegia notes, perquè li agradaven les seves troballes tal com raja. Les explicacions tornaven banals les coses exòtiques (o això havia acabat per creure; abans feia anotacions amb més llibertat), però de tant en tant encara li semblava que una nota al peu era més aclaridora que desmitificadora.

Va posar un asterisc a la segona entrada —«Tot allò que estimes et serà arrabassat (WALTON NEB)»—, va traçar una línia uns centímetres per sobre del final de la pàgina i va escriure[4].

Es va guardar el bolígraf a la butxaca, preguntant-se per què havia de continuar una cosa quan el final era tan a prop. No se li va acudir cap resposta. Però, evidentment el cos continuava respirant. Allò no es podia aturar si no era amb cirurgia pura i dura.

A fora bufava el vent. L’Alfie va mirar un moment cap a la finestra, la cortina de la qual (també verda, però d’un to diferent que l’estora) estava correguda. Si l’obria, podria veure les cadenes de llum de la Interestatal 80, cada una de les quals assenyalaria uns éssers sensibles avançant en el corrent de l’autopista. Després va tornar a mirar la llibreta. Ho volia fer, i tant. Allò era…, bé…

—Respirar —va dir, i va somriure.

Va recollir el cigarret del cendrer, va fumar, el va tornar a deixar i va fullejar una altra vegada la llibreta. Les entrades li evocaven milers de parades de camions, restaurants de pollastre de carretera i àrees de descans de l’autopista, com algunes cançons de la ràdio et poden portar records concrets d’un lloc, d’un moment, de la persona amb qui estaves, del que vas beure, del que pensaves.

«Eixarrancat i abandonat, he fet un pet però no he cagat». Aquesta la coneixia tothom, però vet aquí una variació interessant del Double D Steaks a Hooker, Oklahoma: «Eixarrancat, que fa més maco, intento cagar la salsa de taco. Sé que deixaré caure un carregament, i penso fer-ho sense mirament». I de Casey, Iowa, on la SR 25 travessava la I-80: «La meva mare em va fer una puta». A la qual algú havia afegit amb una cal·ligrafia molt diferent: «Si li dono fil, ¿me’n farà una a mi?».

Havia començat a arreplegar-ne quan venia els CPU, primer anotant els grafits a la llibreta Spiral sense saber massa per què ho feia. Eren divertits, o desconcertants, o ambdues coses alhora. Però de mica en mica s’havia anat fascinant amb aquells missatges de la interestatal, on les úniques comunicacions fora d’això semblaven uns fars inclinats amb què et creuaves sota la pluja, o potser algú de mala lluna que et feia botifarra quan li passaves pel costat aixecant una borrufada de neu darrere teu. A poc a poc, va anar veient —o potser només ho desitjaria— que hi passava alguna cosa. Per exemple, el ritme burlesc de «Coi d’heroi, que em fa anar de corcoll», o la ràbia incoherent de «1380 West Avenue mateu la meva mare PRENEU-LI LES JOIES».

O aquesta antiguitat: «Eixarrancat, les natges va forçar, per donar a llum un altre texà». La mètrica, si t’ho miraves bé, era estranya: «Eixarrancat, les natges va forçar, per donar a llum un altre texà». La veritat és que fluixejava una mica, però això li donava encara més empenta, aquell toc que el feia més fàcil de memoritzar. Sovint havia pensat que podia tornar a l’escola, fer algun curs i aprendre bé tota la mètrica i la rima. Saber de què anava tot plegat en lloc de moure’s per la corda fluixa de la intuïció. L’únic que recordava clarament de l’escola era el pentàmetre iàmbic: «Ser o no ser, aquesta és la qüestió». De fet, aquest l’havia vist en un lavabo d’homes de la I-70, al qual algú havia afegit: «La qüestió és qui era el teu pare, tros de burro».

Però aquells versos… ¿Com se’n deien? ¿Era trocaic? No ho sabia. Poder-ho esbrinar ja no li semblava important, però sí que ho hauria pogut esbrinar. Això ho ensenyaven; no era pas un secret.

O, posem per cas, aquesta variació, que l’Alfie també havia vist per tot el país: «Al vàter sec, eixarrancat, i de Maine dono a llum un soldat». Sempre era Maine, fossis on fossis sempre era un soldat de Maine; ¿i això per què? Perquè cap altre estat s’hi ajustava. Maine era l’únic dels cinquanta estats amb un nom d’una sola síl·laba. I de nou: «Al vàter, sec, eixarrancat».

Havia pensat a escriure un llibre. Un llibret. El primer títol que se li havia acudit era «No miris cap aquí, que et pixes a les sabates», però no podies pas titular un llibre així. No ho podies fer si esperaves que algú el vengués en una botiga, això segur. I, a més, era molt tou. Superficial. Amb els anys s’havia convençut que allà hi passava alguna cosa, i que no era superficial. El títol pel qual s’havia decidit finalment era una adaptació d’una frase que havia vist en un vàter d’una àrea de descans als afores de Fort Scott, a Kansas, a la 54. «Vaig matar Ted Bundy[5]: Codi de circulació secret d’autopistes americanes». D’Alfred Zimmer. Sonava misteriós i sinistre, gairebé docte. Però no l’havia fet. I encara que havia vist «Si li dono fil, ¿me’n farà una a mi?» afegit a «La meva mare em va fer una puta» per tot el país, no s’havia esplaiat (si més no per escrit) sobre la crua falta de simpatia del to de «què hi farem!» de la resposta. ¿I «Mamon és el Rei de Nova Jersey»? ¿Com es podia explicar per què amb Nova Jersey feia gràcia i amb el nom d’un altre estat segurament no n’hauria fet gens ni mica? Fins i tot provar-ho semblava gairebé arrogant. Només era un home corrent, fet i fet, un home amb una feina corrent. Venia coses. Una línia de sopars congelats, en aquell moment.

I ara, és clar…, ara…

L’Alfie va fer una altra forta xuclada de cigarret, el va aixafar i va trucar a casa. No esperava trobar-hi la Maura i no la hi va trobar. Li va respondre la seva pròpia veu enregistrada, que al final donava el número del seu mòbil. No hauria servit de res: el mòbil era al portaequipatge del Chevrolet, trencat. No havia tingut mai sort amb els aparells.

Després del senyal, va dir:

—Hola, sóc jo. Sóc a Lincoln. Neva. Recorda’t de l’estofat que li havies de portar a la meva mare. L’espera. I em va demanar els cupons de Red Ball. Sé que et penses que està sonada, però segueix-li la veta, ¿entesos? És gran. Fes un petó a la Carlene de part meva. —Va callar, i per primera vegada en cinc anys, va afegir—: T’estimo.

Va penjar, va pensar a fumar-se un altre cigarret —ara no havia de patir pel càncer de pulmons— i va decidir que no. Va deixar la llibreta, oberta per l’última pàgina, al costat del telèfon.

Va agafar l’arma i va treure’n el cilindre. Carregat. Va tornar a col·locar-lo amb un cop de canell, i es va ficar el curt canó a la boca. Tenia gust de metall i d’oli. Va pensar: «Assegut al llit amb el temps que vola, em disparo una bala amb la meva pistola». Va somriure amb el canó a la boca. Era espantós. No ho hauria escrit mai al seu llibre.

Aleshores li va venir un altre pensament i va tornar a deixar l’arma al seu clot del coixí; va agafar el telèfon, i una vegada més va marcar el número de casa. Va esperar que la seva veu recités l’inútil número de telèfon, i després va dir:

—Torno a ser jo. No et descuidis de portar el Rambo al veterinari demà passat. I dóna-li les barretes d’algues per a l’artrosi a la nit. Li van molt bé per als malucs. Adéu.

Va penjar i va tornar a aixecar l’arma. Abans que pogués fi-car-se el canó a la boca, els ulls se li van posar sobre la llibreta. Va arrugar el front i va deixar l’arma. La llibreta havia quedat oberta per les últimes quatre entrades. La primera cosa que veuria la persona que el trobés seria el seu cadàver, estès sobre el llit més pròxim al lavabo, amb el cap penjant i sagnant sobre l’estora verda sintètica. La segona cosa, tanmateix, seria la llibreta Spiral, oberta per l’última pàgina escrita.

L’Alfie es va imaginar un policia, un patruller de Nebraska que, per raons mètriques, no acabaria mai a la paret d’un lavabo, llegint aquelles entrades finals, potser acostant-se la vella llibreta amb la punta del bolígraf. Llegiria les tres primeres entrades —«xiclet Trojan», «Coi d’heroi», «Salvi jueus russos»— i no en faria cas pensant que eren una bogeria. Llegiria l’última línia, «Tot el que estimes et serà arrabassat», i decidiria que el mort havia recuperat una mica el seny al final, prou per escriure una nota de suïcidi més o menys amb cara i ulls.

A l’Alfie no li agradava la idea que les persones es pensessin que era boig (un examen més a fons de la llibreta, que contenia informació com «Medger Evers[6] està sa i estalvi a Disneylàndia», només confirmaria aquesta impressió). No era boig, i les coses que hi havia escrit al llarg dels anys tampoc eren cap bogeria. N’estava convençut. I si s’equivocava, si allò només eren disbarats de sonats, més motiu per estudiar-los amb més atenció. Allò de no miris cap aquí, que et pixes a les sabates, per exemple, ¿era humor? ¿O un udol de ràbia?

Va pensar que podia desfer-se de la llibreta al vàter, però se’n va desdir. Acabaria agenollat amb les mànigues arromanga-des, remenant per la tassa, intentant rescatar-la, mentre el ventilador grinyolava i el fluorescent zumzejava. I encara que la immersió podia fer escórrer la tinta, no l’esborraria del tot. No pas del tot. A més a més, la llibreta 1’havia acompanyat molt de temps, a la seva butxaca al llarg de tants quilòmetres pel Mitjà Oest pla i pelat. No podia suportar la idea de deixar que s’escolés pel vàter.

¿L’última pàgina, doncs? Sens dubte una pàgina, feta una bola, desapareixeria fàcilment. Però la resta de pàgines quedarien a la vista de tothom: proves evidents d’una ment inestable. Dirien: «Encara bo que no va decidir visitar un pati d’escola amb un AK-47. I endur-se’n un grapat de canalla amb ell». I allò quedaria enganxat a la Maura com una llauna lligada a la cua d’un gos. «¿Has sentit allò del seu marit?», comentaria la gent en veure-la al supermercat. «Es va matar en un motel. Va deixar una llibreta plena de disbarats. Sort que no la va matar a ella». Bé, amb això es podia permetre ser una mica despietat. La Maura era adulta, fet i fet. La Carlene, en canvi…, la Carlene era…

L’Alfie va mirar el rellotge. En un partit de bàsquet, devia ser ara la Carlene. Les seves companyes d’equip dirien si fa no fa les mateixes coses que les senyores del supermercat, però l’hi dirien a la cara i amb aquelles rialletes estridents de setè grau. Amb els ulls plens de joia i horror. ¿Era just? No, i tant que no, però tampoc hi havia res just en el que li havia passat a ell. De vegades, quan circulaves per l’autopista, veies enormes rodes de goma que s’havien desprès dels pneumàtics gastats que feien servir alguns camioners autònoms. Així és com se sentia ell en aquell moment: com una sola de sabata llançada. Les pastilles encara ho empitjoraven més. T’aclarien una mica el cap perquè poguessis veure el merder colossal en què t’havies ficat.

—Però no estic sonat —va dir—. Això no vol dir que estigui sonat. —No. De fet més valdria ser boig.

L’Alfie va agafar la llibreta, va tancar-la com havia tancat el cilindre del 38 i la va fer servir per donar-se copets a la cama. Era ridícul.

Ridícul o no, el tenia amargat. Igual com de vegades l’amargava pensar que l’estufa s’havia quedat encesa quan era a casa, l’amargava fins que acabava per aixecar-se, la tocava i la trobava freda. Però això era pitjor. Perquè li encantava el que hi havia a l’agenda. Arreplegar grafits —pensar en els grafits— havia estat la seva feina autèntica els últims anys… no pas vendre lectors de codis de preus o menjars congelats que eren poca cosa més que Swansons o Freezer Queens en bonics recipients per a microones. L’exuberància pirada de «La Helen Keller es va tirar l’Uri Geller!», per exemple. Tot i així, la llibreta seria una nosa un cop ell fos mort. Seria com penjar-te per accident a l’armari perquè estaves fent experiments amb una nova manera de fer-te una palla i que t’hi trobessin amb els calçotets als peus i merda als turmells. Coses de la seva llibreta podien aparèixer al diari, al costat de la seva foto. En temps remots potser no ho hauria cregut possible, però en aquella època, quan fins i tot els diaris del cinturó bíblic es passaven el dia especulant sobre una piga al penis del president, la idea era difícil de descartar.

¿El cremaria, doncs? No, el coi de detector de fums es dispararia.

¿L’amagaria darrere el quadre de la paret? ¿El del vailet amb la canya de pescar i el barret de palla?

L’Alfie s’ho va rumiar, i li va agradar la idea. No estava malament. La llibreta Spiral es podria passar allà anys i panys. Algun dia, en un futur llunyà, cauria. Algú —potser un hoste, però segurament una cambrera— la recolliria, encuriosit. ¿La fullejaria? ¿Quina seria la reacció d’aquesta persona? ¿Sorpresa? ¿Diversió? ¿Perplexitat i prou? L’Alfie s’estimava més aquesta última opció. Perquè a la llibreta hi havia coses desconcertants. «L’Elvis va matar la Gran Figa», havia escrit algú a Hackberry, Texas. «La serenitat és ser bona persona», havia opinat algú de Rapid City, a Dakota del Sud. I a sota, algú havia afegit: «Que no, burro, serenitat = (va)2 + b, on v = serenitat, a = satisfacció, i b = compatibilitat sexual».

Darrere del quadre, doncs.

L’Alfie ja era al centre de l’habitació quan va recordar les pastilles que duia a la butxaca de l’abric. I en tenia més a la guantera del cotxe, marques diferents per a la mateixa cosa. Eren medecines amb recepta, però no de la mena que et dóna el metge si et trobes…, ¿com ho diria?…, animat. O sigui que els polis escorcollarien a fons l’habitació buscant altres menes de drogues i quan apartessin el quadre de la paret la llibreta cauria sobre l’estora verda. El que hi havia escrit encara faria més mal efecte, semblaria més recargolat en vista de l’esforç que havia fet per amagar la llibreta.

I interpretarien l’última entrada com una nota de suïcidi, senzillament perquè era l’última. La deixés on la deixés, passaria el mateix. Tan segur com que la merda s’enganxa al cul d’Amèrica, com havia escrit un poeta d’autopista de l’est de Texas.

—Si és que la troben —va dir, i en aquell moment se li va acudir la resposta.

La neu s’havia espessit, el vent encara bufava més fort i les llums espumejants de l’altra punta del camp s’havien apagat. L’Alfie es va col·locar al costat del seu cotxe cobert de neu a l’extrem de l’aparcament, amb l’abric voleiant al davant. A la casa de pagès, a hores d’ara devien estar tots mirant la tele. Tota la família completa. Suposant que l’antena no hagués sortit volant del sostre de l’estable, és clar. A casa seva, la seva dona i la seva filla arribarien a casa després del partit de bàsquet. La Maura i la Carlene vivien en un món que tenia poc a veure amb interestatals, caixes de menjar ràpid que rodolaven pels vorals i el so dels tràilers avançant a cent vint i fins i tot cent quaranta quilòmetres per hora com el gemec d’un efecte Doppler. No es queixava (o esperava no fer-ho): només ho constatava. «Aquí no hi ha ningú ni que hi sigui», havia escrit algú a Chalk Level, Missouri, en una paret d’una comuna, i de vegades en aquells lavabos d’àrees de descans hi havia sang, normalment molt poca, però una vegada n’havia vist tot un toll llefiscós sota un mirall d’acer ratllat i brut de sang. ¿Algú s’hi fixava? ¿Algú denunciava aquestes coses?

En algunes àrees de descans l’informe meteorològic se sentia constantment pels altaveus, i a l’Alfie aquella veu li semblava misteriosa, com la d’un fantasma que fes servir les cordes vocals d’un cadàver. A Candy, a Kansas, per la Ruta 283, al comtat de Ness, algú havia escrit: «Fixa-t’hi, em paro davant de la porta i truco», a la qual cosa algú havia afegit: «Si no ets del Servei de Neteja, ja te’n pots tornar, maco».

L’Alfie es va quedar a la vora de l’asfalt, esbufegant una mica perquè l’aire era glaçat i ple de neu. A la mà esquerra portava la llibreta Spiral, gairebé doblegada. No calia destruir-la, al capdavall. Senzillament la llançaria al camp oriental del pagès, en aquell racó de Lincoln. El vent l’ajudaria. La llibreta s’allunyaria mig metre empesa pel vent, fins i tot més, abans de topar amb algun solc i quedar coberta de neu. Es passaria tot l’hivern enterrada, molt després que haguessin enviat el seu cadàver a casa. A la primavera, el Joan el pagès passaria per allà amb el tractor, amb música de Patty Loveless o George Jones a la cabina o potser de Clint Black, llauraria i arrossegaria la llibreta Spiral sense veure-la i la faria desaparèixer del curs de les coses. Suposant que n’hi hagués cap. «Calma, som al cicle de l’esbandida», havia escrit algú al costat d’una cabina de telèfon de la I-35, no gaire lluny de Cameron, a Missouri.

L’Alfie va tirar el braç enrere per llançar la llibreta, però va tornar a abaixar-lo. Li sabia greu desprendre-se’n, la veritat era aquesta. Aquell era el quid de la qüestió de què tothom parlava sempre. Però les coses anaven malament, ara. Va tornar a aixecar el braç i el va tornar a abaixar. Atabalat i indecís es va posar a plorar sense ser-ne conscient. El vent bufava al seu voltant o en el seu camí vés a saber on. No podia continuar vivint d’aquella manera, això sí que ho sabia. Ni un dia més. I un tret a la boca seria més fàcil que qualsevol canvi de vida, això també ho sabia. Molt més fàcil que escarrassar-se escrivint un llibre que poca gent llegiria (si és que el llegia algú). Va tornar a aixecar la mà amb la llibreta, se la va acostar a l’orella com un llançador de beisbol preparant-se per llançar una bola ràpida i es va quedar així. Se li havia acudit una idea. Comptaria fins a seixanta. Si les llums espurnejants de la casa de pagès reapareixien mentre comptava, intentaria escriure el llibre.

Per escriure un llibre així, va pensar, s’havia de començar per explicar com era mesurar les distàncies amb marcadors verds de quilòmetres, i l’amplària del país, i com rugia el vent quan sorties del cotxe en una de les àrees de descans d’Oklahoma o Dakota del Nord. Un vent que sonava gairebé com paraules. S’havia de descriure el silenci, i que els lavabos sempre feien pudor de pixats i de grans pets dels altres viatgers, i que en aquell silenci les veus de les parets parlaven. Les veus dels que hi havien escrit alguna cosa i havien marxat. Seria dolorós, però si el vent parava i les llums espumejants de la casa s’encenien, ho faria de totes maneres.

Si no s’encenien, llançaria la llibreta al camp, tornaria a l’habitació 190 (just a l’esquerra de la màquina Snax) i s’engegaria un tret, com havia planejat.

O una cosa o l’altra.

L’Alfie es va posar a comptar fins a seixanta en silenci, esperant que el vent parés de bufar.

M’agrada conduir, i sóc especialment addicte als llargs túnels interestatals on no es veu res més que praderies a banda i banda i una àrea de descans de maons de formigó cada seixanta quilòmetres si fa no fa. Els lavabos de les àrees de descans sempre són plens de grafits, i alguns són raríssims. Vaig començar a recollir aquests missatges vinguts de no se sap on en una llibreteta que duia a sobre, en vaig treure altres d’Internet (hi ha dos o tres llocs web dedicats a això), i finalment vaig trobar la història a què pertanyien. És aquesta. No sé si és bona o no, però em despertava molta simpatia l’home solitari que la protagonitza i espero que tot acabés bé. Al primer esborrany s’acabava bé, però el Bill Buford de The New Yorker em va proposar que li donés un final més ambigu. Segurament tenia raó, però, de totes maneres, podríem dedicar una pregària a tots els Alfie Zimmer del món.





LA MORT DE JACK HAMILTON


Una cosa vull que us quedi clara de bon començament: no hi havia ningú al món a qui no caigués bé el meu amic Johnnie Dillinger tret del Melvin Purvis de l’FBI. El Purvis era la mà dreta del J. Edgar Hoover, i odiava el Johnnie a mort. Tots els altres…, bé, el Johnnie queia bé a tothom i ja està. I sempre feia riure la gent. Al final Déu ho arregla tot, deia sempre. ¿Com pot no agradar-te algú que té aquesta filosofia?

La gent no podia permetre que una persona així es morís. Us en faríeu creus, de la quantitat de gent que encara diu que no era pas el Johnnie l’individu que els federals van abatre a Chicago al costat del Biograph Theater el 22 de juliol de 1934. Fet i fet, va ser el Melvin Purvis l’encarregat d’eliminar el Johnnie i, a més de ser mesquí, el Purvis era un idiota acabat (d’aquells que proven de pixar per la finestra i es descuiden d’obrir-la primer). No seré pas jo qui en parli bé. Un carallot disfressat de dandi, el trobava insofrible! Tots l’hi trobàvem!

Ens vam desfer del Purvis i els seus sequaços després del tiroteig a Little Bohemia, Wisconsin…, tots nosaltres! El misteri més gran de l’any era com és que aquell maleït efeminat no va perdre la feina. El Johnnie va dir un dia: «Segur que cap dona li fa una mamada tan bona al J. Edgar». Com vam riure! Això sí, a la fi el Purvis va enxampar el Johnnie, però li va haver de parar una emboscada als afores de Biograph i disparar-li per l’esquena mentre fugia per un carreró. Va caure sobre el fang i els excrements de gat, va dir «¿Què te’n sembla?», i es va morir.

Però la gent encara no s’ho creu. El Johnnie era ben plantat, diuen, semblava una estrella de cine. L’home que van matar els federals als afores de Biograph tenia la cara grassa, tota inflada i botida com una salsitxa cuita. El Johnnie no tenia ni trenta-un anys, diuen, i el paio que van foradar els policies aquella nit semblava que en tingués quaranta, pel cap baix! A més (i en dir això abaixen la veu discretament), tothom sap que el John Dillinger la tenia més grossa que un bat de beisbol. El desgraciat que el Purvis va abatre als afores de Biograph la tenia dels tretze centímetres normals i corrents. I després hi havia allò de la cicatriu al llavi superior. A les fotografies del dipòsit es veu clara com si fos de debò (d’aquelles en què una mena de io-io aguanta el cap del meu vell amic amb una cara molt solemne, com si es volgués dir al món d’una vegada per sempre que el crim no compensa). La cicatriu parteix un cantó del bigoti del Johnnie en dos. Tothom sap que el John Dillinger no tenia pas una cicatriu com aquesta, diuen; només cal mirar les altres fotografies. Com si no n’hi hagués a cabassos.

Fins i tot hi ha un llibre que explica que el Johnnie no va morir —que va viure molts més anys que els seus companys fugitius, i que va acabar a Mèxic, vivint en una hisenda i satisfent un bon grapat de señoras i señoritas amb la seva eina superdesenvolupada. El llibre afirma que el meu vell amic va morir el 20 de novembre de 1963 —dos dies abans que Kennedy— a la venerable edat de seixanta anys, i no se’l va endur pas una bala federal sinó un infart normal i corrent, i que el John Dillinger va morir al llit.

És una bona història, però no és certa.

La cara del Johnnie està més grassa en aquelles últimes fotografies perquè realment s’havia engreixat. Era d’aquells que mengen quan es posen nerviosos, i després de la mort del Jack Hamilton, a Aurora, Illinois, el Johnnie estava segur que seria el pròxim. Així ho va dir en aquella tomba on vam enterrar el pobre Jack.

Pel que fa a la seva eina —home, jo coneixia el Johnnie des que vam coincidir al reformatori de Pendleton, a Indiana. El vaig veure vestit i despullat, i el Homer Van Meter us pot dir que la tenia ben feta, però no especialment gran. (Us diré qui sí que la tenia gran, si us interessa: el Dock Barker, el nen de la mama! Ha!).

I només queda la qüestió de la cicatriu al llavi superior del Johnnie, la que li parteix el bigoti en aquelles fotografies en què està estirat en un compartiment del refrigerador. La raó per la qual la cicatriu no es veu en cap de les altres fotografies del Johnnie és que se la va fer molt cap al final. Li va passar a Aurora, mentre el Jack (Red) Hamilton, el nostre vell amic, era al llit agonitzant. Això és el que us volia explicar: com es va fer la cicatriu al llavi superior el Johnnie Dillinger.

Jo, el Johnnie i el Red Hamilton vam fugir del tiroteig de Little Bohemia per les finestres de la cuina, i ens vam escapolir per la vora del llac mentre el Purvis i els seus idiotes continuaven engegant plom contra la part frontal de l’hotel. Nano, espero que l’alemanyot que era l’amo del local el tingués assegurat! El primer cotxe que vam trobar era d’una parella de vells del barri, i no s’engegava. Vam tenir més sort amb el segon —un Ford Coupé propietat d’un fuster del mateix carrer—. El Johnnie es va asseure al seient del conductor i va conduir un bon tros en direcció a St. Paul. Aleshores li vaig proposar de substituir-lo —cosa que va acceptar de bon grat— i jo em vaig posar al volant.

Vam travessar el Mississipí a uns trenta quilòmetres aigües avall de St. Paul, i encara que la policia local estava alerta per si passava el que ells en deien la banda del Dillinger, crec que ens n’hauríem sortit si el Jack Hamilton no hagués perdut el barret mentre fugíem. Suava com un porc —sempre li passava quan es posava nerviós—, i quan va trobar un tros de roba al seient de darrere del cotxe del fuster, el va enroscar com una corda i se’l va lligar al cap, a l’estil dels injun. Això va ser el que va cridar l’atenció dels policies aparcats al cantó de Wisconsin del pont Spiral quan els vam passar pel costat, i per això ens van venir al darrere per veure’ns millor.

Allò podria haver estat el nostre final allà mateix, però el Johnnie sempre tenia més sort que el dimoni, si més no la va tenir fins a Biograph. Un camió de bestiar es va col·locar entre nosaltres i ells, i els polis no van poder passar.

—A fons, Homer! —em va cridar el Johnnie. Seia al darrere i curiosament semblava de bon humor—. Que aquest trasto es bellugui!

Així ho vaig fer i vam deixar enrere el camió de bestiar entre la pols, i els policies van quedar bloquejats. Adéu-siau, mare, ja t’escriuré quan trobi feina! Ha!

Quan semblava que els havíem deixat enrere per sempre, el Jack va dir:

—Redueix, idiota, a veure si encara ens aturaran per excés de velocitat.

O sigui que vaig reduir a cinquanta i durant un quart d’hora tot semblava que anava bé. Comentàvem el que havia passat a Litde Bohemia i ens demanàvem si el Lester (el que sempre anomenaven Cara de Nen) se n’hauria sortit, quan tot d’una vam sentir un espetec de rifles i pistoles i el so de les bales xiulant per sobre l’asfalt. Eren els policies pagerols del pont. Ens havien enxampat, acostant-se silenciosament els últims noranta o cent metres, i eren tan a prop que ens disparaven als pneumàtics. Però no crec que ni aleshores estiguessin segurs que era el Dillinger.

No en van dubtar gaire estona més. El Johnnie va trencar el vidre de darrere del Ford amb la culata de la pistola i va respondre amb foc. Vaig prémer el pedal del gas de nou i vaig posar el Ford a vuitanta, que en aquella època era una velocitat escruixidora. No hi havia gaire circulació, però quan n’hi havia la passava com podia, per l’esquerra, per la dreta, pel voral… Dues vegades vaig notar que les rodes del cantó del conductor s’aixecaven, però no vam bolcar. No hi ha res com un Ford per fugir. Una vegada el Johnnie va escriure una carta al mateix Henry Ford: «Quan condueixo un Ford, faig empassar la pols a qualsevol altre cotxe», va dir-li, i aquell dia us asseguro que els en vam fer empassar molta, de pols.

Però ens va costar car. Es va sentir un sorollet —catacrinc, catacrinc, catacrinc!—, el parabrisa es va esquerdar —estic segur que va ser un 45— i un llimac mort va caure al tauler de comandament. Semblava un gran escarabat negre.

El Jack Hamilton estava assegut al seient del costat del conductor. Va agafar la pistola metralladora de terra i va compro-var-ne el carregador, disposat a treure-la per la finestra, suposo, quan es va sentir un altre d’aquells sorollets, catacrinc! I el Jack que diu: «Malparits! M’han ferit!». Aquella bala devia entrar per la finestra trencada del darrere i és inconcebible que no encertés el Johnnie i el Jack sí.

—¿Pots aguantar? —vaig cridar. Jo anava arrupit al volant com un mico i la veritat és que conduïa més o menys com si ho fos. Vaig avançar un camió de llet per la dreta, sense parar de tocar la botzina i de cridar perquè aquell pagès fill de sa mare amb jaqueta blanca s’apartés del meu camí—. Jack, ¿com estàs?

—Estic bé, estic bé! —em va contestar, i es va ajupir amb la metralladora fora de l’abast de la finestra, gairebé doblegat per la cintura. Quan tenia el camió de llet al mig del camí, vaig veure el conductor pel retrovisor, amb la boca ben oberta sota la seva gorreta blanca. Però quan vaig mirar el Jack inclinat d’aquella manera, em vaig adonar que tenia un forat, net i rodó, com si l’hi haguessin dibuixat amb un llapis, al bell mig de l’abric. No hi havia sang, només aquell foradet negre.

—Deixa estar el Jack, i estigues per conduir! —va cridar el Johnnie.

Vaig accelerar. Vam guanyar potser un quilòmetre al camió de la llet, i els polis van quedar encallats al darrere perquè hi havia una barana de seguretat en un cantó i una fila de cotxes lents avançant pel carril contrari. Vam girar de cop en un revolt pronunciat, i per un moment vam perdre de vista tant el cotxe de policia com el camió de la llet. De sobte, a la dreta, hi havia un camí sense asfaltar ple de males herbes.

—Cap allà! —va esbufegar el Jack, ajupint-se al seient del passatger, però jo ja m’hi havia ficat.

Era un vell sender. Vaig avançar uns setanta metres, pujant un petit turó i baixant per l’altre costat, i vam anar a parar a una casa de pagès que semblava buida des de feia temps. Vaig apagar el motor, i tots vam sortir i ens vam col·locar darrere el cotxe.

—Si apareixen, els oferirem un bon espectacle —diu el Jack—. No penso anar a la cadira elèctrica com el Harry Pierpont.

Però no va aparèixer ningú, i al cap d’uns deu minuts vam tornar al cotxe i vam fer cap a la carretera, a poc a poc i alerta. I aleshores vaig veure una cosa que no em va agradar gens.

—Jack —vaig dir—, et surt sang per la boca. Vigila o et tacaràs la camisa.

El Jack es va eixugar la boca amb els gruixuts dits de la mà dreta, es va mirar la sang i després va fer un somriure que encara puc veure en somnis: ample i mort de por.

—És que m’he mossegat la galta —va dir—. Estic bé.

—¿N’estàs segur? —va preguntar el Johnnie—. Fas una veu estranya.

—Ara mateix em costa respirar —va dir el Jack. Es va tornar a passar aquells dits tan grossos per la boca i ja no li va sortir tanta sang, per això es va animar una mica—. Sortim d’aquí d’una vegada.

—Gira cap al pont Spiral, Homer —va dir el Johnnie, i jo vaig fer el que em deia. No totes les històries sobre el Johnnie Dillinger són certes, però sempre sabia com tornar a casa, fins i tot quan ja no en tenia, de casa, i jo sempre hi confiava.

Tornàvem a fer la comèdia del vicari que va a una reunió a cinquanta per hora quan el Johnnie va veure una estació de Texaco i em va dir que girés a la dreta. Ens vam tornar a trobar de seguida en pistes, i el Johnnie m’anava indicant que girés a dreta i esquerra, tot i que a mi els camins em semblaven tots iguals: amb prou feines viaranys oberts per les roderes i encofurnats entre camps de blat de moro. Els camins estaven enfangats, i en alguns camps encara quedaven clapes de neu. De tant en tant un vailet pagerol ens observava. El Jack estava cada vegada més silenciós. Li vaig preguntar com es trobava i em va dir:

—Vaig fent.

—Quan estiguem més tranquils t’haurem de fer examinar —va dir el Johnnie—. I també t’haurem de fer sargir l’abric. Amb aquest forat, sembla que t’hagin engegat un tret! —Va riure i jo també. Fins i tot el Jack va riure. El Johnnie sempre sabia com animar-te.

—No crec que sigui gaire profund —va dir el Jack, just quan sortíem a la Ruta 43—. Ja no em surt sang per la boca…, mira. —Es va girar per ensenyar el dit, que ara tenia una taca marro-nosa, al Johnnie. Però quan es va tornar a situar al seient li va sortir sang per la boca i pel nas.

—Em sembla que Déu n’hi do —va dir el Johnnie—. Et curarem; si encara pots parlar, és bon senyal.

—I tant —va dir el Jack—. Estic bé. —La seva veu era cada vegada més fluixa.

—Tan bé com un colador embussat —vaig dir.

—Au, calla, totxo —va dir ell, i tots vam riure. Sempre es reien de mi. Però de bona fe.

Uns cinc minuts després de tornar a la carretera, el Jack es va desmaiar. Va caure contra la finestra, i un filet de sang que se li escolava per la comissura de la boca va tacar el vidre. Em va recordar quan aixafaves un mosquit després que et piqués: aquell color de vi claret pertot. El Jack encara portava el mocador al cap, però se li havia torçat. El Johnny l’hi va treure i li va netejar la sang de la cara. Ell va mormolar i va aixecar les mans com si volgués apartar el Johnnie, però li van caure a la falda.

—Aquells polis deuen haver informat per ràdio —va dir el Johnnie—. Si anem a St. Paul, estem acabats. És la meva opinió. ¿Tu què en penses, Homer?

—El mateix —vaig dir—. ¿Què ens queda? ¿Chicago?

—Sí —va dir ell—. Però primer ens hem de desfer del cotxe. Ja deuen tenir el número de matrícula. I encara que no el tinguessin, porta mala sort. És de mala astrugància.

—¿I el Jack què? —vaig dir.

—El Jack se’n sortirà —va respondre, i vaig saber que no havia de tornar a treure el tema.

Vam parar al cap d’un quilòmetre i mig i el Johnnie va disparar contra un dels pneumàtics de davant del Ford de la mala sort mentre el Jack es repenjava contra la capota, pàl·lid i marejat.

Quan necessitàvem un cotxe, era sempre feina meva aturar-ne un.

—Gent que no es pararia per cap de nosaltres, es para per tu —va dir una vegada el Johnnie—. Vés a saber per què deu ser…

El Harry Pierpont li va contestar. Era l’època en què existia la banda del Pierpont en lloc de la banda del Dillinger.

—Perquè sembla talment un Homer —va dir—. Mai ningú ha semblat tant un Homer com el Homer Van Meter.

Tots ens hi vam fer un tip de riure, i vet aquí que em tornaven a necessitar i aquesta vegada era molt important. Diria que era qüestió de vida o mort.

Van passar tres o quatre cotxes mentre jo feia veure que grapejava el pneumàtic. El següent va ser una camioneta de pagès, però era massa lenta i inestable. A més, duia la caixa plena de gent. El conductor va reduir la marxa i va dir:

—¿Necessita ajuda, amigo?

—No cal —vaig dir—. Faig gana per a l’hora de dinar. Faci, faci.

Va riure i es va allunyar. La gent de la caixa també ens va saludar.

Després va passar un altre Ford, tot sol. Vaig fer gestos perquè s’aturés, des d’un lloc on no podien evitar veure la roda punxada. A més, els somreia. Amb un somriure d’aquells que diuen que ets un Homer inofensiu al voral de la carretera.

Va funcionar. El Ford es va aturar. Hi havia tres persones a dins, un home, una dona jove i un nen grassonet. Una família.

—Veig que ha punxat, senyor —va dir l’home. Duia un vestit i un abric, nets però no de gaire bona qualitat.

—Sí, no sé si estan gaire punxades —vaig dir— quan només estan planes per baix.

Encara rèiem d’aquesta brometa, com si fos molt original, quan el Johnnie i el Jack van sortir del bosc amb les armes a la mà.

—Quiet, senyor —va dir el Jack—. I ningú prendrà mal.

L’home va mirar el Jack, va mirar el Johnnie, va tornar a mirar el Jack. Després va tornar a mirar el Johnnie i va obrir la boca. Ho he vist milers de vegades, però sempre em fa gràcia.

—És el Dillinger! —va esbufegar, i de seguida va aixecar els braços.

—Molt de gust, senyor —va dir el Johnnie, i va agafar-li una mà—. Abaixi les mans, ¿entesos?

Mentre ho feia van arribar dos o tres cotxes més —vilatans que anaven a la ciutat, tots tibats en els seus sedans enfangats. No semblàvem res més que una colla de gent a la vora de la carretera disposats a canviar una roda.

Mentrestant, el Jack es va acostar al cantó del conductor del nou Ford, va apagar el contacte i va agafar les claus. El cel era blanc aquell dia, com si portés pluja o neu, però la cara del Jack encara era més blanca.

—¿Com es diu, senyora? —va preguntar el Jack a la dona. Duia un abric gris llarg i una gorreta de mariner deliciosa.

—Deelie Francis —va dir ella, amb uns ullassos grossos i foscos com prunes—. Ell es diu Roy. És el meu marit. ¿Que ens mataran?

El Johnnie la va mirar severament i va dir:

—Som la banda del Dillinger, senyora Francis, i no hem mort mai ningú. —El Johnnie sempre ho deia, això. El Harry Pierpont se’n reia i li preguntava per què gastava saliva, però crec que el Johnnie feia bé de dir-ho. És una de les raons per les quals el recordaran molt després que s’oblidi el barret de palla adornat amb petits pensaments.

—Això mateix —va dir el Jack—. Nosaltres robem bancs, i ni la meitat dels que diuen que robem. ¿I aquest homenet tan simpàtic? —Va fer una festa al nen sota la barbeta. Era gras, força gras; s’assemblava a W. C. Fields.

—Es diu Buster —va dir la Deelie Francis.

—Està ben alimentat, ¿oi? —va dir el Jack somrient. Tenia sang a les dents—. ¿Quina edat té? ¿Tres anys?

—Acaba de fer dos anys i mig —va dir la senyora Francis tota cofoia.

—I ara!

—Sí, però és gran per a la seva edat. Senyor, ¿que es troba bé? Està blanquíssim. I té sang a les…

Aleshores va parlar el Johnnie.

—Jack, ¿te’l pots endur cap al bosc? —Assenyalava el vell Ford del fuster.

—I tant —va dir el Jack.

—¿Amb la roda punxada?

—Tu deixa’m fer. Només és que…, tinc una set horrorosa. Senyora Francis, ¿que té res per beure?

Ella es va girar, es va inclinar —un moviment difícil amb aquell bocoi de criatura a la falda— i va treure un termos de darrere.

Van passar un parell de cotxes més. La gent de dins va saludar i nosaltres els vam correspondre. Jo encara somreia com un beneit, mirant de semblar tant Homer com pot semblar un Homer. Patia pel Jack i no entenia com s’ho feia per aguantar-se dret, i encara menys per aixecar el termos i beure-se’n el contingut. «Te fred», va dir ella, però ell no semblava sentir-la. Quan l’hi va tornar, li queien llàgrimes per les galtes. Li va donar les gràcies i ella li va tornar a preguntar si es trobava bé.

—Ara sí —va dir el Jack. Va entrar al Ford de la mala sort i el va portar cap al bosc, fent bots a causa de la roda que el Johnnie havia punxat d’un tret.

—¿Per què no en rebentaves una del darrere, carallot? —va cridar el Jack, enfadat i sense alè. Va amagar el cotxe entre els arbres i va tornar, a pas lent i mirant-se els peus, com un vell que caminés per sobre el gel.

—Entesos —va dir el Johnnie. Havia descobert una pota de conill al clauer del senyor Francis, i la tractava d’una manera que em va donar a entendre que el senyor Francis no tornaria a veure el Ford mai més—. Ara tots som amics i anirem a fer un volt.

Conduïa el Johnnie. El Jack seia al seient del passatger. Jo em vaig entaforar darrere amb els Francis i vaig intentar que el toixonet em fes un somriure.

—Quan arribem al pròxim poble —va dir el Johnnie a la família Francis, instal·lada al seient de darrere—, els deixarem diners perquè puguin continuar el viatge en autobús. Ens endurem el cotxe. No els l’espatllarem, i si ningú el forada a trets el recuperaran tan nou com ara. Un de nosaltres els trucarà per dir-los on és.

—Encara no tenim telèfon —va dir la Deeli. Va ser com un grinyolet. Semblava la mena de dona que necessita una plantofada de tant en tant, per donar-li una mica de vida—. Estem en llista d’espera, però aquests de la companyia de telèfons són més lents que una tortuga.

—Doncs aleshores —va dir el Johnnie, més aviat divertit que perplex—, trucarem a la policia, i ells ja els avisaran. Però si xerren, no el recuperaran mai en bon estat.

El senyor Francis va fer que sí amb el cap com si s’ho cregués tot. Segurament s’ho creia. Fet i fet, aquella era la banda del Dillinger.

El Johnnie es va aturar en una Texaco, va fer benzina i va comprar refrescos per a tothom. El Jack es va beure una ampolla de suc de raïm com un home assedegat enmig del desert, però la senyora no volia deixar que el toixonet en prengués. Un xarrupet i prou. El vailet estirava les manetes i bramava.

—No pot prendre refrescos abans de dinar —va dir la dona al Johnnie—, sembla mentida!

El Jack repenjava el cap contra el vidre de la finestra amb els ulls tancats. Em pensava que s’havia tornat a desmaiar, però va dir:

—Faci callar el marrec, senyora, o ho faré jo.

—Em sembla que ha oblidat de qui és el cotxe —va dir ella tota tibada.

—Doni-li el refresc, bruixa —va dir el Johnnie. Encara somreia, però aquell era l’altre somriure. Ella el va mirar i li va marxar el color de les galtes. I així és com el toixonet va tenir el seu refresc, amb dinar o sense. Trenta quilòmetres després, els vam deixar en un poblet i vam continuar cap a Chicago.

—Un home que es casa amb una dona com aquesta es mereix tot el que li pugui passar —va observar el Johnnie—, i n’hi passaran de tots colors.

—Avisarà la policia —va dir el Jack, encara sense obrir els ulls.

—Ni t’ho pensis —va dir el Johnnie, tan segur de si mateix com sempre—. No malgastaria un níquel. —I tenia raó. Només vam veure dos cotxes patrulla abans d’arribar a Chicago, tots dos en direcció contrària, i cap dels dos ni tan sols va reduir la marxa per poder-nos observar. Era la sort del Johnnie. Pel que fa al Jack, només calia mirar-lo per veure que la seva reserva de sort s’acabava ràpidament. Quan vam arribar al centre, delirava i parlava amb la seva mare.

—Homer! —va dir el Johnnie, amb aquells ulls esbatanats que feia sempre per fer-me riure. Com una noia presumida.

—Què! —vaig contestar, mirant-lo també amb entusiasme.

—No tenim cap lloc on anar. Això és pitjor que St. Paul.

—Anem al Murphy’s —va dir el Jack sense obrir els ulls—. Vull una cervesa freda. Tinc set.

—El Murphy’s —va dir el Johnnie—. Doncs no és mala idea.

El Murphy’s era un bar irlandès del South Side. Serradures, una taula amb forats per als plats i vapor per sota per mantenir-los calents, dos cambrers, tres goril·les, noies maques a la barra i una habitació a dalt on te les podies emportar. Més habitacions al darrere, on de vegades la gent es trobava, o s’hi amagava un parell de dies. Coneixíem llocs així a St. Paul, però només un parell a Chicago. Vaig aparcar el Ford dels Francis en un carreró. El Johnnie era al seient del darrere amb el nostre amic delirant —encara no ens vèiem amb cor de considerar-lo el nostre amic moribund— i sostenia el cap del Jack contra l’espatlla del seu abric.

—Entra i fes sortir el Brian Mooney —va dir el Johnnie.

—¿I si no hi és?

—Aleshores no ho sé —va dir el Johnnie.

—Harry! —va cridar el Jack, segurament cridant el Harry Pierpont—. Aquella bagassa que m’has enviat m’ha enganxat la gonorrea!

—Vés —em va dir el Johnnie, acaronant els cabells del Jack com si fos la seva mare.

Bé, el Brian Mooney hi era —la sort del Johnnie, com sempre— i ens va donar una habitació per passar la nit, però ens costava dos-cents dòlars, que Déu n’hi do, tenint en compte que donava a un carreró lateral i el lavabo era a l’altre extrem del passadís.

—Cremeu més que l’infern —va dir el Brian—. El Mickey McClure us hauria deixat al carrer. Els diaris i la ràdio en van plens, del que ha passat a Little Bohemia.

El Jack es va asseure en un jaç d’un racó i va encendre un cigarret mentre es bevia una cervesa freda. La cervesa li va fer un efecte espectacular; gairebé va tornar a ser el mateix de sempre.

—¿Ha pogut fugir, el Lester? —va preguntar al Mooney.

El vaig mirar quan parlava i vaig veure una cosa espantosa. Quan feia una xuclada al Lucky li sortia una mica de fum per la part de darrere del sobretot, com un senyal dels indis.

—¿Vols dir el Cara de Nen? —va preguntar el Mooney.

—No l’anomenaries pas així si el tinguessis al davant —va dir el Johnnie, somrient.

Ara que el Jack s’havia refet una mica estava més content, però ell no havia vist aquell fil de fum que li sortia per l’esquena. Tant de bo jo tampoc l’hagués vist.

—S’ha carregat una colla de federals i ha fugit —va dir el Mooney—. Almenys un dels federals és mort, potser dos. Tot plegat, només ho empitjora. Us podeu quedar aquesta nit, però demà a la tarda heu de marxar.

Va sortir. El Johnnie va esperar uns segons, i després va treure la llengua cap a la porta com una criatura. Em vaig posar a riure; el Johnnie sempre em feia riure. El Jack també va provar de riure, però ho va deixar córrer. Li feia massa mal.

—T’hem de treure l’abric i veure què t’han fet, noi —va dir el Johnnie.

Vam trigar cinc minuts. Quan el vam tenir en roba interior, tots tres estàvem amarats de suor. Quatre o cinc vegades vaig haver de posar la mà al Jack davant de la boca per fer-lo callar. Em vaig embrutar les mans de sang.

El folre del seu sobretot només s’havia tenyit d’una mena de rosa, però la camisa blanca estava mig vermella i la samarreta, totalment amarada de sang. Una mica cap al cantó esquerre, per sota l’espatlla, tenia una protuberància amb un forat al mig, com un petit volcà.

—Prou —va dir el Jack, plorant—. Per favor, prou.

—Tranquil —va dir el Johnnie, tornant a acaronar els cabells del Jack—. Ja està. Ja et pots estirar. Dorm una mica. Necessites descansar.

—No puc —va dir ell—. Em fa massa mal. Valga’m Déu, si sabessis el mal que fa! I vull una altra cervesa. Em moro de set. Però no hi posis tanta sal aquesta vegada. ¿I el Harry, on és, i el Charlie?

El Harry Pierpont i el Charlie Makley, vaig suposar —el Charlie era el lladregot que havia ensinistrat el Harry i el Jack quan eren un sac de mocs.

—Ja hi torna —va dir el Johnny—. Necessita un metge, Ho-mer, i tu ets qui l’ha de trobar.

—Carai, Johnnie, aquesta no és la meva ciutat!

—Tant me fa —va dir el Johnnie—. Si surto jo, ja saps què passarà. T’escriuré uns quants noms i adreces.

Va acabar sent només un nom i una adreça, i vaig fer el viatge en va. El metge (aficionat a les pastilles i especialitzat a practicar avortaments i fer desaparèixer empremtes digitals amb àcid) havia mort feliçment per sobredosi de làudanum feia dos mesos.

Ens vam estar en aquella cambra pudent a la rebotiga del Murphy’s cinc dies. Va venir el Mickey McClure i va intentar fer-nos-en fora, però el Johnnie hi va parlar de la manera que sabia parlar el Johnnie; quan es posava encantador, era gairebé impossible dir que no al Johnnie. A més a més, li pagàvem. La cinquena nit, el lloguer havia pujat a quatre-cents, i ens estava prohibit treure el nas pel bar per por que algú ens pogués reconèixer. No ens va veure ningú, i que jo sàpiga la policia no va saber mai on ens havíem estat aquells cinc dies de finals d’abril. No sé quant en va treure el Mickey McClure, però més d’un bitllet gros. Havíem fet cops en què ens n’havíem endut menys.

Vaig acabar visitant mitja dotzena d’avortistes i arreglacares. Cap d’ells va voler venir a veure el Jack. Massa perillós, deien. Va ser la pitjor època de totes, i fins i tot ara em costa de pensar-hi. Diguem que jo i el Johnnie vam descobrir com es devia sentir Jesús quan Pere el va negar tres vegades a l’hort de Getsemaní. Durant uns dies, el Jack entrava i sortia del seu deliri, fins que finalment ja només delirava. Va parlar de la seva mare, i del Harry Pierpont, i també del Boobie Clark, un famós marieta de Michigan City que tots coneixíem.

—El Boobie em volia fer un petó —repetia el Jack una nit, una vegada darrere l’altra, i jo em pensava que em tornaria boig. En canvi, el Johnnie no es posava nerviós. S’estava assegut al llit del Jack, acaronant-li els cabells. Va retallar la samarreta del Jack al voltant del forat de bala, i l’hi anava untant amb mercromina, però la pell ja s’havia tornat grisa-verdosa, i el forat feia mala olor. Només una alenada et feia plorar els ulls.

—Això és gangrena —va dir el Mickey McClure en una de les seves visites per cobrar el lloguer—. Se’ns en va.

—No se’ns en va —va dir el Johnnie.

El Mickey es va inclinar amb les mans rodanxones als genolls rodanxons. Va ensumar l’alè del Jack com un policia amb un borratxo i es va apartar.

—Val més que li trobis un metge de pressa. La pudor de la ferida fa mala espina. La pudor de l’alè… —El Mickey va bellugar el cap i se’n va anar.

—Que el bombin —va dir el Johnnie al Jack, sense deixar d’acaronar-li els cabells—. ¿Què en deu saber, ell?

Però el Jack no deia res. Dormia. Unes hores després, quan el Johnnie i jo també ens havíem adormit, el Jack es va asseure al llit, desvariant sobre el Henry Claudy, el director de Michigan City. Jo-Déu Claudy, com en dèiem, perquè era sempre Jo-Déu faré això i Jo-Déu faré allò. El Jack cridava que mataria el Claudy si no ens deixava sortir. Això va fer que algú piqués a la paret i cridés que el féssim callar.

El Johnnie es va asseure al costat del Jack, li va parlar i el va tornar a calmar.

—¿Homer? —va dir el Jack al cap d’una estona.

—Sí, Jack —vaig contestar.

—¿Em faries el truc de les mosques? —va demanar.

Em va sorprendre que se’n recordés.

—Home —vaig dir—, ja m’agradaria, però aquí no hi ha mosques. En aquestes contrades encara no és temporada de mosques.

Amb una veu baixa i ronca, el Jack va cantar:

—«Potser alguns de vosaltres teniu mosques, però jo no en tinc pas. ¿Oi, Chummah?».

No tenia ni idea de qui era el tal Chummah, però vaig fer que sí i li vaig donar un copet a l’espatlla. Estava calenta i enganxosa.

—Això mateix, Jack.

Tenia unes bosses enormes i fosques als ulls i els llavis ressecs. Ja començava a aprimar-se. També li notava l’olor. L’olor d’orina, que es podia suportar, però també l’olor de la gangrena, que era insuportable. Però el Johnnie no va demostrar mai que sentís cap mala olor.

—Camina sobre les mans, John —va dir el Jack—. Com feies abans.

—De seguida —va dir el Johnnie. Va omplir un vas d’aigua—. Primer beu-te això. Remulla’t la gola. Després miraré si encara puc caminar de cap per avall. ¿Te’n recordes, quan caminava amb les mans per la fàbrica de camises? Quan vaig arribar a la porta, em van ficar al forat.

—Me’n recordo —va contestar el Jack.

Aquella nit el Johnnie no va caminar amb les mans. Quan va acostar el got d’aigua als llavis del Jack, el pobre infeliç s’havia adormit amb el cap a l’espatlla del Johnnie.

—Es morirà —vaig dir.

—No es morirà —va dir el Johnnie.

L’endemà al matí, vaig preguntar al Johnnie què faríem. Què podíem fer.

—El McClure m’ha donat un altre nom. Joe Moran. El McClure diu que va ser l’intermediari en el segrest Bremer. Si cura el Jack, val la pena pagar-li mil dòlars.

—Jo en tinc sis-cents —vaig dir. I els hi vaig donar, però no per al Jack Hamilton. El Jack ja no necessitava un metge; el que necessitava era un capellà. Ho vaig fer pel Johnnie Dillinger.

—Gràcies, Homer —va dir—. Tornaré d’aquí a una hora. Mentrestant, cuida’m el nen. —Però el Johnnie semblava desolat. Sabia que si el Moran no ens ajudava hauríem de sortir de la ciutat. Significaria endur-nos el Jack a St. Paul i provar-ho allà. I sabíem què representava probablement tornar en un Ford robat. Era la primavera de 1934 i tots tres —jo, el Jack i sobretot el Johnnie— érem a la llista d’«enemics públics» del J. Edgar Hoover.

—Bona sort, doncs —vaig dir—. Fins ben aviat.

Va sortir. Jo vaig somniar despert. N’estava fins al capdamunt, d’aquella cambra. Era com tornar a ser a Michigan City, però pitjor. Perquè quan t’han tancat a la garjola, ja t’han fet el pitjor que et poden fer. Tancats a la rebotiga del Murphy’s, tot plegat només podia empitjorar.

El Jack va mussitar alguna cosa, però es va tornar a endormiscar.

Hi havia una cadira al peu del llit, amb un coixí. El vaig agafar i em vaig asseure al costat del Jack. No trigaria gaire, pensava. I quan tornés el Johnnie li diria que el pobre Jack havia respirat per darrera vegada i havia mort. El coixí tornaria a ser a la cadira. De fet, faria un favor al Johnnie. I al Jack també.

—Et veig, Chummah —va dir el Jack sense més ni més. Em va donar un ensurt de mort.

—Jack! —vaig dir, repenjant els colzes al coixí—. ¿Com estàs?

Els ulls se li van cloure.

—Fes-me el truc… amb les mosques —va dir, i es va tornar a adormir.

Però s’havia despertat al moment oportú; si no ho hagués fet, el Johnnie hauria trobat un home mort al llit.

Quan el Johnnie finalment va tornar, gairebé va tirar la porta a terra. Vaig treure la pistola. Ho va veure i va riure.

—Aparta la pipa, noi, i desa els teus maldecaps a la motxilla!

—¿Què passa?

—Que toquem el dos, això passa. —Semblava cinc anys més jove—. Ja era hora, ¿no trobes?

—Sí.

—¿S’ha trobat bé mentre jo he estat fora?

—Sí —vaig dir. El coixí sobre la cadira tenia la frase ENS VEUREM A CHICAGO brodada a la roba.

—¿Cap canvi?

—Cap canvi. ¿On anem?

—A Aurora —va dir el Johnnie—. És una ciutat petita al nord de l’Estat. Anirem a cal Volney Davis i la seva xicota. —Es va inclinar sobre el llit. Els cabells rojos del Jack, ja no gaire espessos, havien començat a caure. N’hi havia al coixí, i se li veia la coroneta, blanca com la neu—. ¿Em sents, Jack? —va cridar el Johnnie—. Ara cremem, però ens refredarem ràpidament! ¿M’has entès?

—Camina sobre les mans com feia el Johnnie Dillinger —va dir el Jack sense obrir els ulls.

El Johnnie no va deixar de somriure. Em va picar l’ullet.

—M’ha entès —va dir—. Però no està despert, ¿oi?

—Ja ho crec que sí —vaig dir.

Durant el trajecte fins a Aurora, el Jack va seure repenjat a la finestra, colpejant-se el cap cada vegada que ensopegàvem amb un clot. Anava murmurant llargues converses amb persones que nosaltres no vèiem. Un cop fora de la ciutat, el Johnnie i jo vam haver d’abaixar les finestres. Si no, la pudor era insofrible. El Jack s’estava podrint per dins, però no es moria. He sentit dir que la vida és fràgil i efímera, però no m’ho crec. Més valdria que ho fos.

—El doctor Moran és un cagat —va dir el Johnnie. Ja érem al bosc, aleshores, lluny de la ciutat—. He decidit que no volíem cagats per atendre el nostre amic. Però no me’n pensava anar sense res. —El Johnnie sempre viatjava amb un 38 al cinturó. Se’l va treure i me’l va ensenyar, tal com el devia haver ensenyat al doctor Moran—. Jo que li dic: «Si no em puc endur res més, doctor, m’hauré d’endur la seva vida». Ha vist que anava per feina i ha trucat a algú. Al Volney Davis.

Vaig fer que sí amb el cap com si aquell nom em digués alguna cosa. Després vaig saber que el Volney era un altre membre de la banda de la Ma Barker. Era un bon xaval. I el Dock Barker també. I la xicota del Volney, la que anomenaven Rabbits, la conilleta. Li deien així perquè s’havia escapolit de la presó excavant túnels diverses vegades. Era la millor de la colla. Estupenda. La Rabbits, si més no, mirava d’ajudar el pobre infeliç del Jack. Cap dels altres volia ajudar-lo: ni el pastiller, ni els avortis-tes, ni els artistes de la cara i encara menys el doctor Joseph (Ploramiques) Moran.

Els Barker eren fugitius d’ençà d’un segrest fallit; la mare del Dock ja havia fugit a Florida. El cau d’Aurora no era res de l’altre món: quatre cambres, sense electricitat, i la comuna a fora; però era millor que el bar del Murphy’s. I, com he dit abans, si més no la xicota del Volney va provar d’ajudar-nos. Va ser la segona nit que passàvem allà.

Va posar llums de querosè al voltant del llit, va esterilitzar un ganivet en una cassola d’aigua bullint.

—Si us maregeu —va dir—, aguanteu-vos la vomitera fins que acabi.

—Tu tranquil·la —va dir el Johnnie—. No vomitarem, ¿oi Homer?

Vaig fer que sí amb el cap, però ja estava marejat abans que comencés. El Jack estava ajagut de bocaterrosa, amb el cap decantat, mussitant. Era com si no parés mai. Totes les habitacions on anava a parar eren plenes de gent que només ell podia veure.

—Això espero —va dir ella—, perquè un cop comenci no hi ha marxa enrere. —Va aixecar el cap i va veure el Dock a la porta. El Volney Davis també—. Au, calbet —va dir al Dock—, endú-te’n el gran cap a fora. —El Volney Davis no era més indi que jo, però sempre li feien broma perquè havia nascut a la Cherokee Nation. Un jutge l’havia sentenciat a tres anys per robar un parell de sabates, i així és com va introduir-se en el món del crim.

El Volney i el Dock van sortir. Després, la Rabbits va girar el Jack i el va obrir en forma de X, d’una manera que jo amb prou feines podia suportar mirar. Jo aguantava els peus del Jack. El Johnnie seia al costat del seu cap, intentant calmar-lo, però no servia de res. Quan el Jack va començar a cridar, el Johnnie li va posar un drap sobre el cap i va fer un senyal a la Rabbits perquè continués, sense parar d’acaronar el Jack i dient-li que es tranquil·litzés, que tot aniria bé.

La Rabbits. Diuen que les dones són fràgils, però aquella no en tenia res, de fràgil. No li va tremolar mai la mà. Sang, negra i coagulada, va sorgir del lloc recòndit que ella va tallar. Va tallar encara més endins i llavors va brollar pus. En part era blanc, però també hi havia trossos verds que semblaven mocs. Allò era mal senyal. Però quan va arribar al pulmó, la pudor era mil vegades més insuportable. No devia haver estat pitjor a França durant els atacs amb gasos.

El Jack esbufegava amb unes alenades fortes i sibilants. Les hi senties dins de la gola, i pel forat de l’esquena també.

—Més val que t’afanyis —va dir el Johnnie—. No li entra l’aire per la tràquea.

—Què m’has de dir —va dir ella—. Té la bala al pulmó. Tu aguanta’l fort, maco.

De fet, el pobre Jack no es bellugava gaire. Estava massa feble. El so de l’aire que li sortia i li entrava cada vegada era més fluix. Feia una calor insuportable amb aquells llums col·locats al voltant del llit, i la pudor del petroli calent era gairebé tan forta com la de la gangrena. Tant de bo haguéssim pensat a obrir una finestra abans de començar, però ja era massa tard.

La Rabbits tenia unes estenalles, però no les podia ficar al forat.

—A la merda! —va cridar; les va deixar i va ficar els dits al forat sangonós; va furgar fins que va trobar la bala que hi havia a dins, va estirar i la va llençar a terra. El Johnnie es va inclinar per agafar-la, però ella va dir—: Ja recolliràs el teu record després, maco. Continua aguantant-lo.

Va continuar treballant, tot col·locant gasa sobre la ferida que havia obert.

El Johnnie va aixecar el drap per mirar a sota.

—Ja era hora —va dir amb un somriure—. El nostre Red Hamilton se’ns ha tornat blau.

A fora, un cotxe va parar davant de la casa. No sabíem si eren polis o no, però en aquell moment no hi podíem fer res.

—Aguanta’m això tancat —em va dir, i va assenyalar el forat amb la gasa—. No sóc una gran sargidora, però suposo que hi puc fer una dotzena de puntades.

No tenia cap ganes de posar les mans en aquell forat, però no li ho podia pas dir. Ho vaig aguantar tancat amb els dits, i en va sortir encara més pus líquid. L’estómac se’m va regirar i vaig començar a fer sorollets estranys. No hi podia fer més.

—Vinga, va —va dir ella, mig somrient—. Si ets prou home per prémer el gallet, ets prou home per tancar aquest forat. —Llavors el va cosir amb aquelles puntades fetes a l’engròs, clavant l’agulla ben endins. Després de la segona, no vaig poder mirar més.

—Gràcies —va dir-li el Johnnie quan va acabar—. Vull que sàpigues que ho tindré en compte.

—No t’animis massa —va dir ella—. No li dono una possibilitat entre vint.

—Ara se’n sortirà —va dir el Johnnie.

Aleshores el Dock i el Volney van entrar precipitadament. Darrere d’ells anava un altre membre de la banda, que es deia Buster Daggs o Draggs, no me’n recordo bé. El cas és que havia fet servir el telèfon a l’estació de Cities Service del poble i deia que els federals havien fet una batuda a Chicago, i havien arrestat tothom que es pensaven que podia estar relacionat amb el segrest Bremer, que havia estat l’última gran feina de la banda dels Barker. Un dels nois que havien enxampat era el John J. (Mestre) McLaughlin, un pollós de la maquinària política de Chicago. Un altre era el doctor Joseph Moran, conegut també com a Ploramiques.

—El Moran ens delatarà, tan segur com que la merda s’enganxa a les soles —va dir el Volney.

—Potser ni tan sols és veritat —va dir el Johnnie. El Jack estava inconscient. Els seus cabells pèl-rojos reposaven sobre el coixí com bocinets de filferro—. Potser només és un rumor.

—No hi posaria la mà al foc —va dir el Buster—. M’ho ha dit el Timmy O’Shea.

—¿Qui és el Timmy O’Shea? ¿El que li eixuga el cul al Papa? —va dir el Johnnie.

—És el nebot del Moran —va dir el Dock, i això va enllestir la discussió.

—Ja sé el que penses, maco —va dir la Rabbits al Johnnie—, i no pots parar de pensar-hi. Que si poses el teu amic en un cotxe per aquests camins deixats de la mà de Déu i plens de clots no arribarà a St. Paul, serà mort demà al matí.

—El podríeu deixar —va dir el Volney—. Si es presenta la poli, ja se n’encarregaran.

Al Johnnie, li regalimava la suor a raig cara avall. Semblava cansat, però somreia. El Johnnie sempre era capaç de confegir un somriure.

—Ells se n’encarregaran, i tant —va dir—, però no el portaran a l’hospital. Li col·locaran un coixí a la cara i s’hi asseuran a sobre, segurament.

Això em va sobresaltar, com podeu comprendre.

—Doncs t’has de decidir —va dir el Buster—, perquè a trenc d’alba això estarà rodejat. Jo toco el dos.

—Marxeu —va dir el Johnnie—. Tu també, Homer. Jo em quedaré amb el Jack.

—A fer punyetes —va dir el Dock—. Jo també em quedo.

—¿Per què no? —va dir el Volney Davis.

El Buster Daggs o Draggs se’ls va mirar com si s’haguessin guillat, però, dquè voleu que us digui? No em va estranyar gens. El Johnnie feia aquest efecte en les persones.

—Jo també em quedo —vaig dir.

—Doncs jo me’n vaig —va dir el Buster.

—Entesos —va dir el Dock—. Endú-te’n la Rabbits.

—I què més! —va saltar la Rabbits—. Tinc ganes de cuinar.

—¿Que t’has tornat boja? —va preguntar el Dock—. És la una de la matinada i estàs de sang fins al colze.

—Tant se me’n fum l’hora que és, i la sang se’n va rentant —va dir ella—. Us prepararé l’esmorzar més abundant que hàgiu menjat mai: ous, cansalada, pa dolç, salsa i patates.

—T’estimo, casa’t amb mi —va dir el Johnnie, i tots vam riure.

—Ostres, tu —va dir el Buster—. Si fas l’esmorzar, jo em quedo.

I així és com vam decidir tots quedar-nos en aquell casalot d’Aurora, disposats a morir per un home que ja estava —tant si li agradava al Johnnie com si no— amb un peu a la tomba. Vam muntar una barricada davant de la porta principal, amb un sofà i unes cadires, i a la del darrere amb una estufa de gas, que tampoc funcionava, de totes maneres. Només funcionava la de llenya. Jo i el Johnnie vam agafar les metralladores del Ford, i el Dock en va agafar algunes més de les golfes. També unes caixes de granades, un morter i una caixa de cartutxos de morter. Segur que en aquelles contrades l’exèrcit no estava tan ben armat. Ha, ha!

—Mira, m’és igual a qui ens carreguem, sempre que aquell fill de sa mare del Melvin Purvis en sigui un —va dir el Dock.

Quan la Rabbits va parar taula era si fa no fa l’hora en què esmorzen els pagesos. Vam fer torns, i dos de nosaltres vigilàvem tota l’estona el camí. El Buster va donar l’alarma una vegada i tots ens vam col·locar en posició, però només era un camió de la llet que passava per la carretera. Els federals no van venir. Es pot atribuir a una mala informació; però jo ho atribuïa a la sort del John Dillinger.

Mentrestant, el Jack estava en la seva fase no gaire alegre de malament a pitjor. A mitja tarda de l’endemà, fins i tot en Johnnie hauria d’haver vist que no duraria gaire, per molt que es negués a reconèixer-ho i a dir-ho. La que em feia patir era la dona. La Rabbits va veure que li tornava a sortir pus entre les grans puntades que li havia fet i es va posar a plorar. Va plorar i plorar. Era com si conegués el Jack Hamilton de tota la vida.

—Tranquil·la —va dir el Johnnie—. Anima’t, reina. Has fet tot el que has pogut. A més, potser encara se’n sortirà.

—És culpa meva per haver-li tret la bala amb els dits —va dir ella—. No ho hauria d’haver fet. Hi hauria d’haver pensat.

—No —vaig dir jo—, no és culpa teva. És per la gangrena. Ja tenia la gangrena escampada.

—Disbarats —va dir el Johnnie, i em va mirar de mala manera—. Potser és una infecció, però gangrena, no. Ara no té gangrena.

Es podia ensumar en el pus. No calia dir res.

El Johnnie encara em mirava.

—¿Te’n recordes, com et deia el Harry quan érem a Pendleton?

Vaig fer que sí amb el cap. El Harry Pierpont i el Johnnie eren cul i merda, però jo no li queia bé. Si no hagués estat pel Johnnie, ell no m’hauria deixat entrar a la banda, que aleshores era la banda del Pierpont, tot s’ha de dir. El Harry creia que jo era un idiota. Aquesta era una altra de les coses que el Johnny no admetria mai, ni tan sols en volia parlar. El Johnnie volia que tots fóssim amics.

—Vull que surtis a buscar-ne unes quantes —va dir el Johnnie—, com feies quan eres a l’estora de Pendleton. Unes de ben grosses.

Quan em va demanar això, vaig veure que havia assumit que el Jack estava acabat.

El Noi Mosca era com em deia el Harry Pierpont al reformatori de Pendleton, quan tots érem petits i jo plorava fins que m’adormia amb el cap sota el coixí perquè no em sentissin els guàrdies. Doncs mira, el Harry va acabar electrocutat a l’Estat d’Ohio, o sigui que potser jo no era l’únic idiota.

La Rabbits era a la cuina, tallant verdures per al sopar. Al foc es coïa alguna cosa. Li vaig preguntar si tenia fil i ella va dir que jo ja ho sabia, que en tenia, o és que no era al seu costat quan havia cosit el meu amic. I tant, vaig dir, però aquell era negre i jo el volia blanc. Mitja dotzena de trossos, d’aquesta mida. I vaig aguantar els dits índexs a una distància d’uns quinze centímetres. Ella volia saber què anava a fer. Li vaig dir que si tenia tanta curiositat em podia mirar per la finestra de la cuina.

—Allà fora només hi ha la comuna —va dir ella—. No tinc cap interès a veure com fas les teves feines, senyor Van Meter.

Hi havia una bossa penjada de la porta del rebost, d’on va treure un rodet de fil blanc i me’n va tallar sis trossos. Li vaig donar les gràcies i després li vaig demanar si tenia una tireta. En va agafar unes quantes del calaix del costat de la pica; segons va dir, sempre es feia talls als dits. En vaig agafar una i vaig anar cap a la porta.

Vaig anar a parar a Pendleton per pispar carteres a la línia de New York Central amb aquell mateix Charlie Makley: el món és un mocador, ¿oi? Ha! El cas és que quan es tractava de tenir ocupats els nois esgarriats, el reformatori de Pendleton, a Indiana, en sabia un niu. Tenien bugaderia, fusteria i una fàbrica de roba on els reclusos feien camises i pantalons, bàsicament per als guàrdies del sistema penitenciari d’Indiana. Alguns l’anomenaven taller de camises i, d’altres, femer de camises. Allà és on vaig créixer… i vaig conèixer el Johnnie i el Harry Pierpont. El Johnnie i el Harry no tenien mai cap problema per «fer la feina», però jo sempre feia curt de deu camises, o de cinc pantalons, i em feien estar dret a l’estora. Els guàrdies es pensaven que era perquè sempre estava fent pallassades. El Harry també s’ho pensava. La veritat és que era lent i matusser. El Johnnie entenia que era per això que feia el ruc.

Si no feies la feina, t’havies de passar l’endemà a la casa dels guàrdies, on hi havia una estora de vímet, de mig metre quadrat. T’havies de despullar de dalt a baix, menys els mitjons, i estar-te allà tot el dia. Si sorties de l’estora una vegada, et picaven al cul. Si en sorties dues vegades, un guàrdia t’aguantava mentre l’altre et fumia una pallissa. Si en sorties una tercera vegada et queia una setmana d’aïllament. Et donaven tota l’aigua que volies, però era un parany, perquè només et permetien anar al lavabo una vegada en tot el dia. Si t’enxampaven amb el pipí regalimant-te per la cama, t’estomacaven i anaves a parar al forat.

Era avorrit. Avorrit a Pendleton i avorrit a Michigan City, la presó del Jo-Déu per a nois grans. Alguns s’explicaven històries entre ells. D’altres cantaven. D’altres feien llistes de totes les dones que es passarien per la pedra quan sortissin.

Jo vaig aprendre a atrapar mosques.

Una comuna és un lloc esplèndid per atrapar mosques. Em vaig situar a la porta i vaig començar a fer llaços amb els bocins de fil que la Rabbits m’havia donat. En acabat, no hi havia gran cosa més a fer que estar-se quiet. Això era una cosa que havia après a l’estora. I no s’oblida.

No m’hi vaig haver d’estar gaire. Al maig ja hi ha mosques, però són lentes. I a la gent que es pensa que és impossible enllaçar un tàvec…, jo li diria que, si vol suar de veritat, que ho provi amb mosquits.

Vaig tirar el llaç tres cops i vaig enxampar la primera mosca.

Allò no era res; de vegades, a l’estora, m’hi havia passat mig matí per enxampar-ne una. Quan la vaig enllaçar, la Rabbits va cridar:

—¿Com coi ho has fet? ¿És màgia?

De lluny sí que semblava màgia. Cal imaginar-se l’efecte que li devia fer a vint metres de distància: un home dret davant d’una comuna tira un llaç fet amb un filet —amb res, des d’aquella distància—, però en lloc de caure a terra, el fil queda suspès en l’aire! Estava lligat a un bon tàvec. El Johnnie ho devia haver vist, però la Rabbits no tenia tan bons ulls com el Johnnie.

Vaig agafar la punta del fil i el vaig enganxar al mànec de la porta de la comuna amb la tireta. Després vaig anar darrere la segona. I una altra. La Rabbits es va acostar per veure-ho de prop, i jo li vaig dir que es podia quedar si s’estava ben quieta, i ho va provar, però no hi tenia pràctica, a estar-se quieta, i finalment vaig haver de dir-li que m’estava espantant les mosques i la vaig fer tornar a dins.

Vaig estar-me a la comuna una hora i mitja, tanta estona que ja no sentia ni la pudor. Llavors va començar a fer fred i les meves mosques es van anar pansint. En tenia cinc. Comparat amb Pendleton, era una bona quantitat, però no eren tantes per a un home situat en una comuna. El cas és que havia d’entrar abans que fes massa fred perquè les mosques poguessin mantenir el vol.

Quan vaig entrar a la cuina caminant a poc a poc, el Dock, el Volney i la Rabbits van riure i van aplaudir. El dormitori del Jack era a l’altra punta de la casa i estava fosc i tenebrós. Per això havia demanat fil blanc en lloc de negre. Semblava que portés un grapat de fils lligats a uns globus invisibles. Llevat que se sentia el zumzeig de les mosques, enfollides i desconcertades, com qualsevol cosa que es veu atrapada i no sap com.

—Que em pengin —va dir el Dock Barker—. T’ho juro, Ho-mer. Que em pengin. ¿On vas aprendre a fer-ho?

—Al reformatori de Pendleton —vaig dir.

—¿Qui t’ho va ensenyar?

—Ningú —vaig dir—. Un dia ho vaig fer i prou.

—¿Com és que no s’enreden amb els fils? —va preguntar el Volney. Tenia els ulls esbatanats. Em va fer gràcia, i tant que sí.

—No ho sé —vaig dir—. Sempre volen en el seu propi espai i no es creuen gairebé mai. És un misteri.

—Homer! —va cridar el Johnnie des de l’altra habitació—. Si ja les tens, ara és un bon moment per portar-les!

Vaig travessar la cuina, arrossegant les mosques pels dogals com un bon vaquer de mosques, i la Rabbits em va tocar el braç.

—Vigila —va dir—. El teu amic se’ns en va, i el teu altre amic s’està tornant boig. Se li passarà, més endavant, però ara mateix no està bé.

Jo ho sabia millor que ella. Quan el Johnnie posava el cor en alguna cosa, normalment sempre se’n sortia. Però aquesta vegada, no.

El Jack estava una mica incorporat sobre els coixins, amb el cap en un cantó, i encara que tenia la cara blanca com un llençol, tornava a tenir el cap clar. Al final s’havia recuperat un moment, com fan algunes persones.

—Homer! —va dir, tan animat com era d’esperar. Llavors va veure els fils i va riure. Era una rialla estrident, sibilant, de gens bon averany, i immediatament es va posar a tossir. Tossia i reia, tot barrejat. Li va sortir sang per la boca i en va esquitxar una mica sobre els meus fils.

—Com a Michigan City! —va dir, i es va picar la cama. Li va sortir més sang, que li regalimava per la barbeta i li va tacar la samarreta—. Com en els vells temps! —Va tornar a tossir.

La cara del Johnnie era esgarrifosa. Jo veia que volia que sortís de l’habitació abans que el Jack es desmuntés del tot; al mateix temps, ell sabia que no tenia la més mínima importància, i si així el Jack havia de morir content, mirant un grapat de mosques de comuna lligades, endavant.

—Jack —vaig dir—, t’ho hauries de prendre amb calma.

—No, ara estic bé —va dir, somrient i respirant d’una forma sibilant—. Porta-les cap aquí! Porta-me-les, que les vegi! —Però no va poder dir res més perquè es va tornar a ennuegar, doblegat endavant contra els genolls, i el llençol, tot esquitxat de sang, era com un clot enmig.

Vaig mirar el Johnnie i em va fer un senyal amb el cap. Havia sobrepassat algun límit dins del seu cap. Em va fer un senyal perquè m’acostés. Ho vaig fer a poc a poc, amb els fils a la mà, flotant, com línies blanques en la penombra. El Jack, engrescat, no s’adonava que era l’última vegada que tossia.

—Deixa-les anar —va dir, amb una veu humida i rogallosa que gairebé no s’entenia—. Me’n recordo…

I jo també. Vaig deixar anar els fils. Es van quedar uns segons quiets —enganxats a la suor del palmell de la meva mà— i després es van separar, pujant directament cap amunt. De sobte vaig pensar en el Jack dret al carrer, després del cop al banc de Mason City. Estava disparant la seva arma metralladora i ens cobria al Johnnie, el Lester i a mi mentre arrossegàvem els ostatges cap al cotxe. Li volaven les bales al voltant, i tot i que una el va ferir a la carn, semblava que havia de viure per sempre. I ara estava ajagut amb els genolls doblegats i un llençol tacat de sang.

—Renoi, que no ho veus! —va dir mentre els fils blancs s’enfilaven, tots sols.

—I això no és tot —va dir el Johnnie—. Fixa-t’hi. —Va fer un pas cap a la porta de la cuina, es va girar i va fer una reverència. Somreia, però era el somriure més trist que he vist en ma vida. Fèiem el que podíem; no podíem pas donar-li un últim sopar, ¿oi?—. ¿Te’n recordes, quan jo caminava sobre les mans al taller de camises?

—Sí! No et descuidis el discurs! —va dir el Jack.

—Senyores i senyors! —va exclamar el Johnnie—. Al centre de l’arena, per fer-los passar una bona vetllada, John Herbert Dillinger! —Va pronunciar la G dura, com feia el seu pare, i com feia ell abans de fer-se famós. Després va picar de mans una vegada i va fer la vertical. Buster Crabbe[7] no ho hauria fet millor. Li van caure els pantalons fins als genolls, ensenyava la part de dalt dels mitjons i les canyelles. Li va caure la xavalla de les butxaques i va rodolar pels taulons del terra. El Johnnie es va posar a caminar en aquesta posició, àgil com sempre, tot cantant «Tra-ra-ra-bum-di-ia!» a crits. També li va caure la clau del Ford robat. El Jack reia amb una ranera ronca —com si estigués engripat— i el Dock Barker, la Rabbits i el Volney, apinyats davant de la porta, també reien. Es trencaven de riure. La Rabbits va aplaudir i va cridar «Bravo! Més!». Per sobre meu els fils continuaven flotant, separant-se molt a poc a poc. Jo reia com els altres, i llavors vaig veure el que estava a punt de passar i vaig callar.

—Johnnie! —vaig cridar—. Johnnie, vigila amb la pistola! Vigila amb la pistola!

Era el maleït 38 que duia sempre ficat a la cintura dels pantalons. Li estava relliscant del cinturó.

—¿Què? —va dir, i llavors li va caure a terra sobre les claus i es va disparar. Un 38 no és l’arma més sorollosa del món, però en aquella habitació ho va ser prou. I el flaix va ser molt brillant. El Dock va cridar i la Rabbits va xisclar. El Johnnie no va dir res, només va fer un salt mortal i va caure de cara. Els peus li van petar a terra, gairebé picant contra el peu del llit on el Jack Hamilton es moria. I es va quedar així. Vaig acostar-m’hi corrent, apartant els fils blancs.

Primer em vaig pensar que era mort, perquè quan el vaig girar tenia les galtes i la boca plenes de sang. Però es va asseure. Es va eixugar la cara, va mirar la sang i em va mirar a mi.

—Rediantre, Homer, m’he disparat a mi mateix! —va dir el Johnnie.

—Em sembla que sí —vaig dir.

—¿Que m’he fet gaire mal?

Abans que li pogués dir que no ho sabia, la Rabbits em va apartar i va eixugar-li la sang amb el seu davantal. El va mirar un moment amb intensitat, i després va dir:

—No et passa res. Només és una rascada.

La bala li havia fregat el llavi pel cantó dret, havia continuat a uns quatre centímetres de la cara i després li havia fregat el pòmul, just a sota l’ull. Després d’això s’havia entaforat al sostre, però pel camí s’havia endut una de les meves mosques. Ja sé que costa de creure, però és veritat, ho juro. La mosca era a terra en una muntanyeta de fil blanc, i no en quedava pràcticament res més que un parell de potes.

—¿Johnnie? —va dir el Dock—. Em sembla que tinc males notícies, noi. —No va caldre que ens digués quines eren. El Jack encara estava assegut, però tenia el cap tan acotat que els cabells gairebé li tocaven el llençol entre les cames. Mentre miràvem si el Johnnie s’havia fet gaire mal, el Jack havia mort.

El Dock ens va dir que portéssim el cos a una tomba que hi havia uns tres quilòmetres camí avall, passat el terme de la ciutat d’Aurora. Hi havia una ampolla de lleixiu sota la pica, i la Rabbits ens la va donar.

—Ja sabeu què n’heu de fer, ¿oi? —va demanar.

—I tant —va dir el Johnnie. Duia una tireta al llavi superior: en aquell punt, el bigoti no li va tornar a créixer més. Semblava apàtic i no em mirava als ulls.

—Fes-l’hi fer, Homer —va dir ella, i després va assenyalar amb el polze el dormitori, on el Jack estava embolicat amb el llençol tacat de sang—. Si el troben i l’identifiquen abans que puguis fugir, encara us ho pot posar més malament. Potser a tots plegats.

—Ens has acollit quan ningú ho volia fer —va dir el Johnnie—. No te’n penediràs.

Ella li va somriure. A totes les dones els agradava el Johnnie. Em pensava que aquella seria una excepció, perquè era més d’anar per feina, però llavors vaig veure que no ho era. Si anava tant per feina era senzillament perquè sabia que no era gaire maca. A més, quan una colla d’homes armats estan atrapats d’aquella manera, una dona amb dos dits de seny és normal que miri de no provocar brega.

—Quan torneu ja no hi serem —va dir el Volney—. La Ma no para de parlar de Florida, té l’ull posat en un lloc del llac Weir…

—Calla, Vol —va dir el Dock, i li va clavar un cop fort a l’espatlla.

—El cas és que ens n’anem —va dir, fregant-se el lloc adolorit—. Vosaltres també hauríeu de tocar el dos. Agafeu les vostres coses. No us atureu a la tornada. La situació pot canviar en un tres i no res.

—Entesos —va dir el Johnnie.

—Almenys s’ha mort content —va dir el Volney—. S’ha mort rient.

No vaig dir res. Començava a assumir que el Red Hamilton —el meu company de fugues— era mort de veritat. Em va agafar una gran tristesa. Vaig mirar de pensar que la bala només havia fregat el Johnnie (i va acabar matant una mosca en lloc d’ell), convençut que allò m’animaria. Però no em va animar gens. Encara em vaig entristir més.

El Dock em va donar la mà, i després al Johnnie. Estava pàl·lid i taciturn.

—No sé com hem acabat així, francament —va dir—. Quan era petit, l’únic que volia era ser maquinista de trens.

—Doncs, mira què et dic —va dir el Johnnie—. No cal que patim. Al final Déu ho arregla tot.

Vam portar el Jack en el seu últim passeig, embolicat amb un llençol tacat de sang i entaforat al portaequipatge d’aquell Ford robat. El Johnnie ens va portar al cantó més allunyat de la tomba, fent-nos botar de valent (quan es tracta de conduir fora de l’asfalt, em decanto abans per un Terraplene que per un Ford). Llavors va apagar el motor i es va tocar la tireta del llavi superior.

—Avui he gastat tota la sort que em quedava, Homer. Ara m’enxamparan —va dir.

—No ho diguis, això —vaig dir.

—¿Per què no? És veritat. —El cel era blanc i farcit de pluja. Vaig pensar que ens afartaríem de fang entre Aurora i Chicago (el Johnnie havia decidit tornar-hi perquè els federals ens estarien esperant a St. Paul). Els corbs grallaven en alguna banda. Només els acompanyava el soroll del motor que es refredava. Jo no parava de mirar pel retrovisor el cos embolicat al seient del darrere. Distingia els bonys dels colzes i els genolls, els esquitxos vermells allà on s’havia doblegat, tossint i rient, al final.

—Mira això, Homer —va dir el Johnnie, i va assenyalar el 38 que duia entaforat al cinturó. Després va fer girar el clauer del senyor Francis amb la punta dels dits, on les empremtes tornaven a aparèixer malgrat els seus esforços. Hi havia quatre o cinc claus a més de la del Ford. I la pota de conill de la sort—. La culata ha picat contra això quan ha caigut —va dir. Va fer que sí amb el cap—. Ha picat contra la meva peça de la sort. I ara la sort m’ha fugit. Ajuda’m a treure’l.

Vam arrossegar com vam poder el Jack cap al clot. Llavors el Johnnie va treure l’ampolla de lleixiu. L’ampolla tenia una calavera i uns ossos encreuats dibuixats a l’etiqueta.

El Johnnie es va agenollar i va apartar el llençol.

—Treu-li els anells —va dir, i així ho vaig fer. El Johnnie se’ls va guardar a la butxaca. Vam acabar traient-ne quaranta-cinc dòlars a Calumet City, per molt que el Johnnie va jurar i perjurar que el petit duia un diamant de debò.

—Agafa-li les mans.

Ho vaig fer, i el Johnnie li va abocar un tap de lleixiu sobre la punta de cada dit. Aquelles empremtes no tornarien a sortir més. Després es va inclinar cap a la cara del Jack i li va fer un petó al front.

—No m’agrada fer això, Red, però sé que tu faries el mateix amb mi si hagués anat al revés.

Després va tirar lleixiu a les galtes, la boca i el front del Jack. Es va sentir un xiulet, es van formar bombolles i la pell es va tornar blanca. Quan va començar a menjar-se-li les parpelles closes, em vaig girar. I a sobre, tot allò va ser per no res: un pagès que anava a buscar grava va trobar el cadàver. Una canilla de gossos havia apartat gairebé totes les pedres que li havíem posat a sobre i se li estaven menjant el que li quedava de les mans i la cara. A la resta del cos hi havia prou cicatrius perquè la policia l’identifiqués com el Jack Hamilton.

Sí que va ser el final de la sort del Johnnie. Tot el que va fer després —fins a la nit que el Purvis i la seva colla de pistolers amb placa el van abatre a Biograph— va anar malament. ¿Hauria pogut alçar les mans aquella nit i rendir-se? Diria que no. El Purvis el volia mort d’una manera o altra. Per això els federals no van dir mai a la policia de Chicago que el Johnnie era a la ciutat.

No oblidaré mai com reia el Jack quan li vaig portar les mosques lligades als fils. Era un bon company. Tots ho eren, en general, bones persones que havien agafat un camí equivocat. I el Johnnie era el millor de la colla. Ningú ha tingut mai un amic com ell. Vam robar un altre banc plegats, el Merchants National a South Bend, a Indiana. El Lester Nelson ens va ajudar en aquell sarau. En sortir de la ciutat, semblava que tots els pagerols d’Indiana ens disparessin plom, i tot i així ens en vam sortir. Però, ¿per què? Ens esperàvem treure’n més de cent mil, prou per anar a Mèxic i viure com uns reis. Vam acabar amb uns miserables vint mil, gairebé tot en xavalla i bitllets de dòlar bruts.

Déu finalment ho arregla tot, és el que el Johnnie va dir al Dock Barker just abans que ens separéssim. Em van pujar com a cristià —reconec que em vaig desviar una mica del camí— i m’ho creia: ens hem de conformar amb el que tenim, però a mi ja m’està bé; als ulls de Déu cap de nosaltres és gaire cosa més que una mosca lligada a un fil i l’únic que compta és l’alegria que ets capaç d’escampar pel camí. L’última vegada que vaig veure el John Dillinger va ser a Chicago, i reia per alguna cosa que li havia dit jo. Ja en tinc prou.

De petit, estava fascinat pels relats dels fora de la llei de l’època de la Depressió, un interès que probablement es va incrementar amb l’estupenda Bonnie i Clyde d’Arthur Penn. La primavera del 2000, vaig rellegir la història de John Toland sobre aquell període, The Dillinger Days, i em va atraure especialment la història que explica com el company del Dillinger, el Homer Van Meter, va aprendre a atrapar mosques amb llaç al reformatori de Pendleton. L’agonia del Jack «Red» Hamilton és un fet documentat; la història que he escrit sobre el que va passar a l’amagatall del Dock Barker és, per descomptat, pura imaginació…, o mite, si us agrada més; a mi sí.





A LA CAMBRA DE LA MORT


Era una cambra de la mort. El Fletcher va veure ràpidament el que era tan bon punt es va obrir la porta. El terra era de rajola industrial grisa. Les parets eren de pedra, d’un color blanc descolorit, amb taques fosques aquí i allà que podrien haver estat de sang; no hi havia dubte que en aquella cambra s’havia vessat sang. Els llums del sostre eren dins caixes de filferro. Al bell mig de la cambra hi havia una taula llarga de fusta amb tres persones assegudes al darrere. Davant de la taula hi havia una cadira buida, esperant el Fletcher. Al costat de la cadira hi havia un carret petit amb rodes. L’objecte que hi havia a sobre estava embolicat amb un drap blanc, tal com un escultor taparia la seva obra entre sessió i sessió.

Un guàrdia va portar el Fletcher mig arrossegant cap a la cadira que havien col·locat per a ell. El Fletcher es repenjava en el guàrdia i feia tentines. Si semblava més desorientat del que ho estava, més atabalat i desorientat, millor encara. Pensava que les seves possibilitats de sortir d’aquella cambra subterrània del Ministeri d’Informació potser eren una o dues entre trenta, i fins i tot això era una xifra optimista. Fossin les que fossin, no tenia cap intenció de perdre’n cap donant la impressió que estava alerta. L’ull de vellut, el nas inflat i el llavi inferior partit el podien ajudar a fer aquesta impressió; tant com la crosta de sang que tenia al voltant de la boca, com un masclet vermell fosc. Una cosa que el Fletcher sabia segur era que, si sortia d’allà, seria perquè els altres —el guàrdia i les tres persones que seien al tribunal, darrere la taula— serien morts. Era periodista i no havia mort mai res més gran que una vespa, però, si li calia matar per sortir d’aquella cambra, ho faria. Va pensar en la seva germana, en el seu retir. Va pensar en la seva germana nedant en un riu amb un nom espanyol. Va pensar en la llum a l’aigua del riu, que al migdia tornava massa lluent el riu per mirar-lo. Van arribar a la cadira situada davant de la taula. El guàrdia el va empènyer amb tanta força per fer-lo seure que el Fletcher gairebé va caure.

—Vigila una mica, no volem accidents —va dir un dels homes de la taula. Era l’Escobar. Va parlar en espanyol amb el guàrdia. A l’esquerra de l’Escobar seia l’altre home. A la dreta de l’Escobar seia una dona d’uns seixanta anys. La dona i l’altre home eren prims. L’Escobar era gras i greixós com una espelma barata. Semblava un mexicà de pel·lícula. Feia l’efecte que hagués de dir: «¿Mal temps? ¿Mal temps? No necessitem per a res una merda de mal temps». Tanmateix, aquest era el ministre d’Informació. De vegades donava la previsió meteorològica en anglès al canal de televisió municipal. Sempre que ho feia rebia un munt de cartes de fans. Amb vestit i corbata no semblava tan greixós, només rodanxó. El Fletcher ho sabia. Havia llegit dos o tres articles sobre l’Escobar. Era un personatge pintoresc. També era, segons els rumors, un torturador entusiasta. «Un Himmler de l’Amèrica Central», va pensar el Fletcher, i el va deixar espaordit veure que el sentit de l’humor —ni que fos rudimentari— pogués funcionar en aquell estat de terror.

—¿Manilles? —va preguntar el guàrdia, també en espanyol, i en va alçar un parell de plàstic.

El Fletcher va provar de mantenir la seva expressió d’incomprensió desorientada. Si l’emmanillaven, tot s’havia acabat. Ja es podia oblidar d’una possibilitat entre trenta, i d’una entre tres-centes.

L’Escobar es va girar un moment cap a la dona de la dreta. Tenia la pell de la cara molt fosca, i els cabells negres amb flocs blancs li queien cap al front i li tornaven a pujar com empesos per un vent huracanat. Aquell estil de pentinat va recordar al Fletcher l’Elsa Lanchester de La núvia de Frankenstein. Es va aferrar a aquesta similitud amb una fúria que fregava el pànic, tal com s’aferrava al record de la llum brillant al riu o de la seva germana rient amb els seus amics quan es dirigien cap a l’aigua. Volia imatges, no idees. En aquell moment les imatges eren un luxe. En canvi, no se’n treia res, de les idees, en un lloc com aquell. En un lloc com aquell només se t’acudien males idees.

La dona va fer un gest breu amb el cap a l’Escobar. El Fletcher l’havia vista per la casa, sempre guarnida amb vestits sense forma com el que portava llavors. El Fletcher l’havia vista prou sovint amb l’Escobar per creure que era la seva secretària, la seva ajudant personal, potser fins i tot la seva biògrafa; tothom sap que els homes com l’Escobar tenen un ego tan gran que necessiten aquesta mena d’accessoris. Però aleshores el Fletcher va pensar que potser ho havia entès tot al revés, que potser era ella qui manava.

Sigui com sigui, el copet de cap va satisfer l’Escobar i, quan es va girar cap al Fletcher, somreia. I quan va parlar ho va fer en anglès.

—Quin disbarat, guarda-te-les. El senyor Fletcher és aquí per ajudar-nos a aclarir uns assumptes. De seguida podrà tornar al seu país… —l’Escobar va sospirar per demostrar que li sabria greu—, però mentrestant és el nostre convidat.

«No necessitem per a res aquesta merda de manilles», va pensar el Fletcher.

La dona que s’assemblava a la núvia de Frankenstein, amb la cara molt morena, es va inclinar cap a l’Escobar i va murmurar alguna cosa tapant-se la boca amb la mà. L’Escobar feia que sí amb el cap i somreia.

—Això sí, Ramón, si el nostre convidat fes alguna bestiesa o algun moviment agressiu, li hauries de disparar uns quants trets. —Es va petar de riure (amb la rialla bonhomiosa de la tele) i després va repetir el que havia dit en espanyol, perquè el tal Ramón ho entengués tan bé com el Fletcher. El Ramón va brandar el cap tot seriós, es va guardar les manilles al cinturó i es va col·locar a la perifèria de la visió del Fletcher.

L’Escobar va tornar a mirar el Fletcher. D’una butxaca de la seva guayabera plena de lloros i vegetació va treure un paquet vermell i blanc: Marlboro, els cigarrets preferits de la gent del Tercer Món.

—¿Fuma, senyor Fletcher?

El Fletcher va allargar la mà cap al paquet, que l’Escobar havia deixat a la vora de la taula, però a l’últim moment va apartaria. Havia deixat de fumar feia tres anys, i suposava que podria tornar-s’hi a habituar en cas que finalment pogués sortir d’allà —segurament també beuria alcohol per relaxar-se—, però en aquell moment no tenia cap desig ni necessitat d’un cigarret. L’únic que pretenia era que veiessin com li tremolaven els dits.

—Potser després. Ara mateix un cigarret em podria fer…

¿Em podria fer què? A l’Escobar tant li feia; es va limitar a fer que sí amb el cap comprensivament i va deixar el paquet blanc i vermell allà mateix, a la vora de la taula. El Fletcher va tenir una visió sobtada i agònica en què es va veure a si mateix parant en un quiosc del carrer Quaranta-quatre i comprant un paquet de Marlboro. Un home lliure comprant el verí de la felicitat en un carrer de Nova York. Es va dir a si mateix que, si sortia d’allà, ho faria. Ho faria com algunes persones van de peregrinació a Roma o a Jerusalem després de curar-se d’un càncer o de recuperar la vista.

—L’home que li ha fet això —l’Escobar indicava la cara del Fletcher amb el gest d’una mà no especialment neta— ha estat castigat. Però no hem estat massa durs i no em disculparé, com pot veure. Aquests homes són patriotes, com tots nosaltres. Com ho és vostè, ¿oi, senyor Fletcher?

—Suposo. —Li tocava fer-se l’agraït i l’atemorit, un home que diria el que fos per sortir d’allà. A l’Escobar li tocava ser apaivagador, convence’l que l’home de la cadira amb l’ull de vellut, el llavi partit i unes dents de menys no era important; que tot plegat només era un malentès que de seguida es resoldria, i aleshores ell seria lliure per marxar. Tenien feina encara a intentar enganyar-se l’un a l’altre, fins i tot en aquella cambra de la mort.

L’Escobar va girar la seva atenció cap al Ramón, el guàrdia, i va parlar molt ràpid amb ell en espanyol. El Fletcher no en sabia prou per entendre-ho tot, però ningú es podia passar cinc anys en aquell forat de ciutat capital sense aprendre una mica de vocabulari; l’espanyol no era l’idioma més difícil del món, i sens dubte tant l’Escobar com la seva amiga la núvia de Frankenstein n’eren conscients.

L’Escobar va preguntar si havien empaquetat les coses del Fletcher i si havien avisat que deixava l’Hotel Magnificent: «Sí». L’Escobar volia saber si hi havia un cotxe davant del Ministeri d’Informació per endur-se el senyor Fletcher a l’aeroport quan s’acabés l’interrogatori. «Sí», a la cantonada amb el carrer Cinc de Maig.

L’Escobar es va girar i va dir:

—¿Ha entès el que li he preguntat?

Quan l’Escobar deia «entès», només se sentia «tès», i el Fletcher va tornar a pensar en les aparicions de l’Escobar a la televisió. «¿Basses pressions? ¿Quines basses pressions? No necessitem per a res una merda de basses pressions».

—Li he preguntat si havien avisat l’hotel que deixava la seva habitació. Ara que…, després de tant de temps li devia semblar més aviat un pis, ¿oi? I si hi havia un cotxe preparat per dur-lo a l’aeroport quan acabem la nostra conversa. —Tot i que «conversa» no era ben bé la paraula que havia fet servir.

—¿Ah, sí? —va dir, fent veure que no es podia creure la sort que tenia. O això esperava el Fletcher.

—Se’n tornarà amb el primer vol de Delta a Miami —va dir la núvia de Frankenstein. Parlava amb una mica d’accent espanyol—. Li tornaran el passaport tan bon punt l’avió aterri en sòl americà. No se’l retindrà aquí ni se li farà cap mal, senyor Fletcher, si coopera amb les nostres investigacions, però se’l deportarà, deixem-ho clar. El farem fora. Com diuen vostès, li donarem el passaport.

Era molt més suau que l’Escobar. Al Fletcher li va fer fer gràcia haver pensat que ella era l’ajudant de l’Escobar. «I tu, convençut que ets periodista», va pensar. Però si només fos un periodista, l’home del Times a l’Amèrica Central, no seria en aquell soterrani del Ministeri d’Informació, on les taques de la paret tenien una semblança sospitosa amb la sang. Feia uns setze mesos que no treballava de periodista, d’ençà que havia conegut el Núñez.

—Ho comprenc —va dir el Fletcher.

L’Escobar havia agafat un cigarret. El va encendre amb un Zippo daurat. En un costat del Zippo hi havia un robí fals.

—¿Està disposat a ajudar-nos en les nostres investigacions, senyor Fletcher? —va preguntar.

—¿Que puc triar?

—Sempre es pot triar —va dir l’Escobar—, però em sembla que vostè ja ha gastat tots els seus cartutxos en aquest país. ¿Oi que es diu així, gastar tots els cartutxos?

—Si fa no fa —va contestar el Fletcher. I va pensar: «T’has de guardar contra els teus desitjós de creure-te’ls. És natural voler creure, i segurament és natural voler dir la veritat, sobretot si t’han agafat a la terrassa del teu cafè preferit i t’han apallissat uns homes que fan pudor de mongetes refregides. Però no et servirà de res dir-los el que volen. Això és el que has de tenir present, és l’única idea bona en una cambra com aquesta. El que diguin ells no vol dir res. El que compta és el que hi ha al carret, a sota del drap blanc. El que compta és l’home que encara no ha dit res. I les taques de la paret, per descomptat».

L’Escobar es va tirar endavant, més seriós.

—¿Nega que els darrers catorze mesos ha passat certa informació a un home anomenat Tomás Herrera, que, al seu torn, l’ha passada a un comunista insurgent anomenat Pedro Núhez?

—No —va dir el Fletcher—. No ho nego. —Per mantenir com cal la seva part de la comèdia (la comèdia resumida en la diferència entre les paraules conversa i interrogatori) ara s’havia de justificar, intentar explicar-se. Com si algú en tota la història del món hagués vençut mai en un debat polític en una cambra com aquella. Tanmateix, no tenia intenció de fer-ho—. Però va durar més del que ha dit. Gairebé un any i mig, em sembla.

—Agafi un cigarret, senyor Fletcher. —L’Escobar va obrir un calaix i en va treure una carpeta prima.

—Encara no. Gràcies.

—Entesos. —Venint de l’Escobar més aviat sonava «tessos». Quan presentava el temps a la televisió, els nois de la sala de control de vegades sobreimposaven una fotografia d’una dona amb biquini sobre el mapa del temps. Quan ho veia, l’Escobar es petava de riure i es picava el pit amb les mans. A la gent li agradava. Era còmic. Era com quan deia «tessos». Era com quan deia «una merda de mal temps».

L’Escobar va obrir la carpeta amb el cigarret entaforat al bell mig dels llavis i el fum ficant-se-li pels ulls. Era com fumaven els vells a les cantonades en aquells països; els que duien barrets de palla, sandàlies i pantalons blancs balders. L’Escobar va somriure, amb els llavis premuts perquè el Marlboro no li caigués de la boca a sobre la taula, però somreia. Va treure una fotografia lluent en blanc i negre de la carpeta prima i la va passar al Fletcher.

—Aquest és el seu amic Tomás. No és gaire maco, ¿oi?

Era un primer pla molt contrastat de la cara. Al Fletcher li va recordar les fotografies d’un fotògraf de premsa semifamós dels anys quaranta i cinquanta, que es feia dir Weegee. Era el retrat d’un home mort. Tenia els ulls oberts. La bombeta del flaix s’hi havia reflectit, donant-los una mica de vida. No hi havia sang, només una marca i gens de sang, però es veia de seguida que l’home era mort. Duia els cabells pentinats, i encara s’hi veien les marques de la punta de les pues, i les llumetes als ulls, però eren un reflex. Es veia de seguida que l’home era mort.

La marca la tenia a la templa esquerra, en forma de cometa; semblava una cremada de pólvora, però no hi havia cap forat de bala, ni sang, i el crani no havia perdut la forma. Fins i tot una pistola de baix calibre, com ara un 22, disparada prou de prop per deixar una cremada de pólvora a la pell, li hauria deformat el crani.

L’Escobar va tornar a agafar la foto, la va desar a la carpeta, la va tancar, i va arronsar les espatlles com aquell que diu «¿Ho veu? ¿Veu què passa?». Quan es va arronsar, li va caure la cendra del cigarret a la taula. La va espolsar cap al terra gris de linòleum amb la vora d’una de les seves mans grassones.

—No el volem fer patir —va dir l’Escobar—. ¿Per què ho hauríem de voler? Aquest és un país petit. Som un poble petit en un país petit. The New York Times és un gran diari, en un gran país. Tenim el nostre orgull, això sí, però també tenim el nostre… —L’Escobar es va picar la templa amb un dit—. ¿Oi que m’entén?

El Fletcher va fer que sí amb el cap. No deixava de veure el Tomás. Fins i tot un cop la fotografia tornava a estar desada a la carpeta, seguia veient el Tomás, amb els senyals que la pinta li havia deixat als cabells foscos. Havia menjat el que la dona del Tomás havia cuinat, havia segut a terra i havia mirat els dibuixos amb la filla petita del Tomás, una nena d’uns cinc anys. Dibuixos del Tom i Jerry, amb els diàlegs, els pocs que hi havia, en espanyol.

—No el volem fer patir —deia l’Escobar mentre el fum del cigarret pujava, se separava davant de la seva cara i se li cargolava per les orelles—, però durant molt de temps l’hem estat observant. Vostè no ens veia, potser perquè és tan cepat i nosaltres som menuts, però l’observàvem. Sabem que sap el que sap el Tomás, i per això l’anem a veure. Intentem que ens digui el que sap per no haver-lo de destorbar a vostè, però s’hi nega. Finalment demanem al nostre Heinz que provi de fer-lo parlar. Heinz, ensenya al senyor Fletcher com vas provar de fer parlar el Tomás, mentre seia al mateix lloc on ara seu el senyor Fletcher.

—Ara mateix —va dir el Heinz. Parlava l’anglès amb l’accent nasal de Nova York. Era calb, tret d’unes orles de cabells al voltant de les orelles. Duia unes ulleretes. L’Escobar semblava un mexicà de pel·lícula, la dona semblava l’Elsa Lanchester de La núvia de Frankenstein, el Heinz semblava un actor d’un anunci de televisió, aquell que explicava per què era millor l’Excedrin per al mal de cap. Va fer la volta a la taula cap al carret, va fer una mirada al Fletcher, entremaliada i conspiradora alhora, i va apartar el drap agafant-lo per dalt.

A sota hi havia una màquina amb números i llums tots apagats. Primer el Fletcher es va pensar que era un detector de mentides —tenia un cert sentit—, però davant del rudimentari panell de control, connectat a un costat de la màquina amb un cordó negre gruixut, hi havia un objecte amb un mànec de goma. Semblava una estilogràfica o una ploma. Però no tenia plomí. S’acabava en una punta d’acer esmussada.

Sota la màquina hi havia una lleixa. I allà una bateria de cotxe amb la paraula DELCO. Hi havia copes de goma sobre els terminals de la bateria. De les copes de goma sortien filferros cap a la part de darrere de la màquina. No era pas un detector de mentides. Però potser per a aquella gent sí que ho era.

El Heinz va parlar amb vivacitat, amb el plaer de l’home que frueix explicant el que fa.

—De fet, és molt senzill, una modificació dels estris que els neuròlegs utilitzen per administrar descàrregues elèctriques a les persones que pateixen neurosis unipolars. Però aquest aparell administra una descàrrega molt més potent. El dolor és secundari, segons que he vist. La gent gairebé mai recorda el dolor. El que els fa parlar és la repugnància del fet en si. Se’n podria dir un atavisme. Un dia espero escriure’n un article.

El Heinz va agafar l’agulla pel mànec aïllant de goma i se la va aguantar davant dels ulls.

—Això es pot posar en contacte amb les extremitats…, el tors…, els genitals, és clar…, però també es pot inserir en llocs on, perdoni’m la cruesa, el sol no hi llueix mai. Un home a qui han electritzat la merda no se n’oblida mai, senyor Fletcher.

—¿Això és el que li va fer al Tomás?

—No —va dir el Heinz, i va tornar a col·locar l’agulla davant del generador de descàrregues—. Va rebre una descàrrega a mitja potència a la mà, només perquè sabés el que li esperava, i quan tot i així es va negar a parlar d’El Cóndor…

—Això no cal —va dir la núvia de Frankenstein.

—Dispensi. Quan tot i així no va voler dir-nos el que volíem saber, li vaig aplicar la vareta a la templa i li vaig administrar una altra descàrrega mesurada. Ben mesurada, cregui’m, mitja potència, ni una mica més. Va tenir un atac i va morir. Em sembla que potser va ser epilèpsia. ¿Tenia antecedents d’epilèpsia que vostè sàpiga, senyor Fletcher?

El Fletcher va negar-ho amb el cap.

—Tot i així, crec que va ser això. A l’autòpsia no va sortir que tingués el cor dèbil. —El Heinz va plegar els dits llargs davant seu i va mirar l’Escobar.

L’Escobar es va treure el cigarret del mig de la boca, se’l va mirar, el va tirar al terra gris de rajola i el va trepitjar. Després va mirar el Fletcher i va somriure.

—Una pena, la veritat. Ara li faré unes preguntes, senyor Fletcher. Moltes de les preguntes, l’hi dic francament, són les preguntes que el Tomás Herrera es va negar a contestar. Espero que vostè no s’hi negui, senyor Fletcher. Em cau bé. Es comporta amb dignitat, ni plora, ni suplica, ni es pixa a sobre. M’agrada. Sé que vostè fa allò en què creu. És patriotisme. Per tant, amic meu, li diré que és bo que contesti les meves preguntes ràpidament i sincerament. Val més que el Heinz no hagi de fer servir aquesta màquina.

—Ja li he dit que l’ajudaria —va dir el Fletcher. La mort era més a prop que els llums de dalt en les seves enginyoses gàbies de filferro. Desgraciadament el dolor encara era més a prop. ¿I com era de prop el Núñez, El Cóndor? Més a prop del que aquells tres s’imaginaven, però no prou per ajudar-lo. Si l’Escobar i la núvia de Frankenstein s’haguessin esperat un parell de dies més, potser només vint-i-quatre hores més…, però no s’havien esperat, i ell era en aquella cambra de la mort. Ara veuria de quina fusta estava fet.

—Ho ha dit i més val que ho hagi dit de debò —va dir la dona, parlant sense embuts—. Nosaltres no juguem, gringo.

—Ja ho sé —va dir el Fletcher amb una veu tremolosa i baixa.

—Ara sí que deu voler un cigarret —va dir l’Escobar, i quan el Fletcher va fer que no amb el cap, l’Escobar en va agafar un, i després va fer com si medités. Finalment va aixecar el cap. Aquell cigarret era al bell mig de la seva cara, com l’anterior—. ¿El Núñez vindrà aviat? —va preguntar—. ¿Com el Zorro en aquella pel·lícula?

El Fletcher va fer que sí amb el cap.

—¿Com d’aviat?

—No ho sé. —El Fletcher era molt conscient del Heinz, situat al costat de la màquina infernal, amb els dits llargs plegats al seu davant, com si estigués disposat a dissertar sobre analgèsics a la primera ocasió que tingués. També era conscient del Ramón, situat a la seva dreta, en un racó de la seva visió perifèrica. No el podia veure, però s’imaginava que el Ramón tenia la mà a la culata de la pistola. I de seguida va venir l’altra pregunta.

—¿Quan vingui, atacarà la guarnició dels turons d’El Cándido, la guarnició de Santa Teresa, o vindrà directament a la ciutat?

—La guarnició de Santa Teresa —va dir el Fletcher.

«Vindrà a la ciutat», havia dit el Tomás mentre la seva dona i la seva filla miraven dibuixos, assegudes a terra, de costat, menjant crispetes d’un gran bol amb una ratlla blava. El Fletcher recordava la ratlla blava. La veia clarament. El Fletcher ho recordava tot. «Atacarà directament al cor. Sense romanços. Anirà directament al cor, com si volgués matar un vampir».

—¿No voldrà l’emissora de televisió? —va preguntar l’Escobar—. ¿O l’emissora de ràdio del Govern?

«Primer l’emissora de ràdio de Civil Hill», havia dit el Tomás mentre feien els dibuixos. Aleshores a la tele sortia el Correcamins, corrent sempre en un núvol de pols per davant d’algun d’aquells ginys persecutoris que s’inventava el Coyote, fent bip-bip i corrent.

—No —va dir el Fletcher—. M’han dit que El Cóndor va dir: «Que xerrin tant com vulguin».

—¿Té míssils? ¿Míssils aire-terra? ¿Té helicòpters?

—Sí. —Això era veritat.

—¿Gaires?

—No gaires. —Això no era veritat. El Núñez en tenia més de seixanta. Només hi havia una dotzena d’helicòpters al miserable dipòsit de les forces aèries del país, i eren helicòpters russos dolents que no volaven mai gaire estona.

La núvia de Frankenstein va donar un copet a l’espatlla de l’Escobar, que es va inclinar cap a ella. Va xiuxiuejar sense tapar-se la boca. No calia que es tapés la boca perquè amb prou feines movia els llavis. Aquesta era una habilitat que el Fletcher associava a les presons. No havia estat mai a la presó, però havia vist pel·lícules. Quan l’Escobar li va contestar xiuxiuejant, ell sí que va aixecar una mà rabassuda per tapar-se la boca.

El Fletcher els va observar i va esperar, convençut que la dona estava dient a l’Escobar que ell mentia. Aviat el Heinz tindria més dades per al seu article, Algunes observacions preliminars sobre l’administració i les conseqüències de l’electrificació dels excrements dels subjectes reticents a l’interrogatori. El Fletcher va descobrir que el terror havia creat dues noves persones a dintre seu, dues pel cap baix, subFletchers amb els seus propis punts de vista, inútils però intensos, sobre el que passaria. Un estava tristament esperançat, i l’altre trist i prou. El tristament esperançat era el senyor Potser Sí Que, és a dir, potser sí que em deixaran anar, potser sí que el cotxe està aparcat al carrer Cinc de Maig, a una cantonada d’aquí, potser sí que em volen fer fora del país, potser sí que seré a Miami demà al matí, aterrit però viu, i això ja em començarà a semblar un malson.

L’altre, el que estava trist i prou, era el senyor Encara Que Faci. El Fletcher els podia sorprendre fent un moviment inesperat, l’havien apallissat i ells eren arrogants, o sigui que els podia sorprendre.

«Però el Ramón em dispararà per molt que el sorprengui».

¿I si atacava el Ramón? ¿I si li prenia la pistola? No era fàcil, però tampoc impossible; l’home estava gras, quinze quilos més gras que l’Escobar almenys, i li xiulava la respiració.

«L’Escobar i el Heinz se’m tiraran a sobre abans que pugui disparar».

La dona potser també; parlava sense moure els llavis; potser era experta en judo o karate o taekwondo, o vés a saber què. ¿I si els matava a tots i aconseguia sortir d’aquella cambra?

«Hi deu haver més guàrdies pertot arreu encara que sortís d’aquí. Sentiran els trets i vindran de seguida».

És veritat que aquella mena de cambres tendien a estar aïllades, per raons evidents, però encara que pogués pujar les escales i sortir al carrer, allò només seria el començament. I el senyor Encara Que Faci correria amb ell tot el camí, tot el temps que durés la fugida. La qüestió era que ni el senyor Potser Sí Que ni el senyor Encara Que Faci el podien ajudar; només eren distraccions, mentides que la seva ment cada vegada més frenètica intentava dir-se a si mateixa. Els homes com ell no aconseguien sortir d’aquelles cambres només enraonant. Tant per tant, podia inventar-se un tercer subFletcher, el senyor Potser Sí Que Puc, i tirar pel dret. No hi tenia res a perdre. Només havia de mirar que ells no sabessin que ho sabia.

L’Escobar i la núvia de Frankenstein es van separar. L’Escobar es va tornar a ficar el cigarret entre els llavis i va somriure tristament al Fletcher.

—Amigo, menteix.

—No —va dir ell—. ¿Per què hauria de mentir? ¿Que es pensa que no tinc ganes de sortir d’aquí?

—No tenim ni idea de per què ens hauria de mentir —va dir la dona amb la cara de fulla estreta—. No tenim ni idea de per què va decidir ajudar el Núñez. N’hi ha que diuen que és per la ingenuïtat americana, i estic convençuda que això hi té a veure, però no pot ser-ne pas l’únic motiu. Tant se val. Crec que s’imposa una demostració. ¿Heinz?

Somrient, el Heinz es va girar cap a la màquina i va activar un interruptor. Es va sentir un zum, d’aquells que fan les ràdios passades de moda quan s’estan escalfant, i es van encendre tres llums verds.

—No —va dir el Fletcher, intentant posar-se dret, mentre pensava que simulava el pànic força bé. (¿I per què no ho havia de fer? Estava aterrit, o gairebé). Certament, la idea que el Heinz el toqués en algun lloc amb aquell consolador d’acer inoxidable per a pigmeus era aterridora. Però hi havia una altra part en ell, molt freda i calculadora, que sabia que com a mínim havia d’entomar una descàrrega. No era conscient de res tan coherent com un pla, però com a mínim havia d’entomar una descàrrega. El senyor Potser Sí Que Puc insistia que ho fes.

L’Escobar va fer un senyal amb el cap al Ramón.

—No m’ho pot fer. Sóc ciutadà americà i treballo per a The New York Times, hi ha gent que sap on sóc.

Una mà pesada es va posar sobre la seva espatlla esquerra, fent-lo tornar a seure a la cadira. Al mateix temps, el canó de la pistola se li va clavar a l’orella dreta. El dolor va ser tan sobtat que van aparèixer puntets brillants davant dels ulls del Fletcher, dansant frenèticament. Va cridar, i el so li va semblar esmorteït. Perquè tenia una orella obturada, és clar; una orella obturada.

—Estiri la mà, senyor Fletcher —va dir l’Escobar, i somreia al voltant del cigarret una altra vegada.

—La dreta —va dir el Heinz. Aguantava l’agulla pel mànec de goma com si fos un llapis, i la màquina feia zum-zum.

El Fletcher va agafar el braç de la cadira amb la mà dreta. Ja no sabia segur si feia comèdia o no; la línia entre la comèdia i el pànic havia desaparegut.

—Faci-ho —va dir la dona. Tenia les mans plegades sobre la taula i s’hi va inclinar per sobre. Hi havia un punt de llum a cada una de les seves pupil·les, que li convertien aquells ulls foscos en caps de claus—. Faci-ho o no em faig responsable de les conseqüències.

El Fletcher va començar a afluixar els dits al braç de la cadira, però, abans que pogués aixecar la mà, el Heinz es va tirar endavant i va clavar-li la punta de l’agulla esmussada al revés de la mà esquerra. Segurament aquell havia estat el seu objectiu tota l’estona; si més no, era més a prop d’on estava situat el Heinz.

Es va sentir un espetec, fluix, com una branqueta trencada, i la mà esquerra del Fletcher es va tancar en un puny tan estret que les ungles li van tallar el palmell. Una mena de mareig sinuós va pujar-li del canell a l’avantbraç, i després pel colze i l’espatlla, el costat del coll i les genives. Fins i tot va sentir la descàrrega a les dents d’aquell cantó, o a les obturacions. Se li va escapar un gruny. Es va mossegar la llengua i va caure de costat. Ja no tenia la pistola a l’orella i el Ramón el va sostenir. Si no, el Fletcher hauria caigut al terra de rajoles grises.

Li havien retirat l’agulla. Al lloc on l’havia tocat, entre el segon i el tercer artell, al tercer dit de la mà esquerra, hi havia una petita taca ardent. Era l’únic dolor real, tot i que el braç encara li penjava i els músculs encara se li sacsejaven. Però rebre una descàrrega havia estat horrible. El Fletcher s’adonava que hauria considerat seriosament la possibilitat de matar la seva mare per tal d’evitar un altre toc d’aquell petit consolador d’acer. Un atavisme, n’havia dit el Heinz. Algun dia esperava poder escriure’n un article.

El Heinz va abaixar la cara, amb els llavis separats, ensenyant les dents en un somriure idiotitzat, amb els ulls animats.

—¿Com ho descriuria? —va cridar—. Ara que encara té fresca l’experiència, ¿com la descriuria?

—Com morir-se —va dir el Fletcher amb una veu que no sonava com la seva.

El Heinz semblava encisat.

—Sí! Ho veuen, s’ha orinat! No gaire, una miqueta, però sí… Escolti, senyor Fletcher…

—Aparti’s —va dir la núvia de Frankenstein—. No sigui pesat. Deixi’ns fer la nostra feina.

—I només ha estat un quart de la potència —va dir el Heinz en un to de confidencialitat reverencial; després es va apartar i va tornar a plegar les mans davant seu.

—Senyor Fletcher, s’ha portat malament —va dir l’Escobar en to de retret. Es va treure la punta del cigarret de la boca, se la va mirar i la va tirar a terra.

«El cigarret», va pensar el Fletcher. «El cigarret, sí». El xoc li havia malmès molt el braç (els músculs encara li feien pessiga-des i es veia sang al palmell de la mà mig tancada), però semblava que li hagués revifat el cervell, que l’hi hagués refrescat. Era per això que feien els tractaments d’electroxocs.

—No…, vull ajudar…

Però l’Escobar bellugava el cap.

—Sabem que el Núñez vindrà a la ciutat. Sabem que abans s’apoderarà de l’emissora de ràdio si pot…, i segurament sí que pot.

—Temporalment —va dir la núvia de Frankenstein—. Només per poc temps.

L’Escobar anava fent que sí amb el cap.

—Només per poc temps. Uns dies, potser unes hores. No ens preocupa pas. El que importa és que li hem donat una corda, a veure si hi feia un nus…, i l’ha fet.

El Fletcher es va tornar a asseure molt dret a la cadira. El Ramón s’havia enretirat una o dues passes. El Fletcher es va mirar el revés de la mà esquerra i va veure-hi una taqueta, com la que hi havia a la templa de la cara del Tomás mort de la fotografia. I allà hi havia el Heinz que havia mort l’amic del Fletcher, dret al costat de la seva màquina, amb les mans plegades al davant, somrient i potser pensant en l’article que escriuria, les paraules, els gràfics i les fotografies etiquetades Fig. 1 i Fig. 2 i, que el Fletcher sabés, Fig. 994.

—¿Senyor Fletcher?

El Fletcher va mirar l’Escobar i va estirar els dits de la mà esquerra. Els músculs del braç encara li feien pessigades, però els espasmes disminuïen. Va pensar que, quan arribés el moment, podria fer servir el braç. ¿I si el Ramón li disparava, què? El Heinz podria provar si la seva màquina podia fer tornar els morts.

—¿Que ens escolta, senyor Fletcher?

El Fletcher va fer que sí amb el cap.

—¿Per què vol protegir el Núñez? —va preguntar l’Escobar—. ¿Per què vol patir per protegir-lo? S’apodera de la cocaïna. Si guanya aquesta revolució es proclamarà president de per vida i vendrà cocaïna al seu país. Anirà a missa els diumenges i es follarà les seves putes cocaïnòmanes la resta de la setmana. Al final, ¿qui hi guanya? ¿Potser els comunistes? Potser la United Fruit. No pas el poble. —L’Escobar parlava baixet. Tenia els ulls tendres—. Ajudi’ns, senyor Fletcher. Per pròpia voluntat. No ens obligui a fer-lo col·laborar. No ens obligui a tibar la corda. —Va mirar el Fletcher des de sota la seva única cella espessa. Va mirar amunt amb els seus ullets tendres de cocker spaniel—. Encara pot agafar aquell avió a Miami. I podrà prendre una copa, ¿d’acord?

—Sí —va dir el Fletcher—. L’ajudaré.

—Ah, que bé. —L’Escobar va somriure, i després va mirar la dona.

—¿Té míssils? —va preguntar ella.

—Sí.

—¿Molts?

—Seixanta, com a mínim.

—¿Russos?

—Alguns. D’altres van venir embalats amb etiquetes israelianes, però les lletres que porten els míssils semblen japoneses.

Ella va fer que sí, com si estigués satisfeta. L’Escobar va somriure encantat.

—¿On són?

—Pertot arreu. No els podran trobar d’un sol cop. Encara n’hi deu haver una dotzena a Ortiz. —El Fletcher sabia que no n’hi havia cap.

—¿I el Núñez? —va preguntar ella—. ¿El Cóndor és a Ortiz?

No la podia enganyar.

—És a la selva. Que jo sàpiga, era a la província de Belén. —Era mentida. El Núñez era a Cristóbal, un suburbi de la capital, quan el Fletcher l’havia vist. Segurament encara hi era. Però si l’Escobar i la dona ho haguessin sabut, aquell interrogatori hauria estat innecessari. A més, ¿per què havien de pensar que el Núñez confiaria prou en el Fletcher per dir-li on era?

En un país com aquell, on l’Escobar, el Heinz i la núvia de Frankenstein només eren tres dels teus enemics, ¿per què hauries de confiar en un periodista ianqui donant-li la teva adreça? Loco! ¿Per què hi estava embolicat el periodista ianqui, fet i fet? Però això havia deixat d’amoïnar-los, si més no de moment.

—¿Amb qui parla a la ciutat? —va preguntar la dona—. No a qui es tira, sinó amb qui parla.

Aquest era el punt en què s’havia de moure, si volia continuar. La veritat ja no era segura i una mentida la podien detectar.

—Hi ha un home… —va començar, però va callar—. ¿Puc agafar un cigarret, ara?

—Senyor Fletcher! I tant que sí! —L’Escobar es va comportar per un moment com un amfitrió sol·lícit. El Fletcher no creia que fes comèdia. L’Escobar va agafar el paquet blanc i vermell (la mena de paquet que un home o una dona lliure podia comprar en un quiosc com el que el Fletcher recordava del carrer Quaranta-tres) i el va sacsejar per treure’n un cigarret. El Fletcher el va agafar, conscient que podria ser mort abans que es cremés fins al filtre, que podria no formar part d’aquesta terra. No sentia res, només els espasmes musculars que anaven minvant al braç esquerre i un regust de cremat estrany a les obturacions d’aquell cantó de la boca.

Es va posar el cigarret entre els llavis. L’Escobar es va inclinar més endavant i va obrir la tapa del seu encenedor daurat amb un espetec. Va fregar la roda. L’encenedor va produir una flama. El Fletcher era conscient del zumzeig infernal de la màquina del Heinz, com una vella ràdio d’aquelles que tenien tubs al darrere. Era conscient de la dona en què havia començat a pensar, sense sentit de l’humor, com la núvia de Frankenstein, que el mirava com el Coyote dels dibuixos mirava el Correcamins. Era conscient que el seu cor bategava, de la sensació circular no oblidada del cigarret a la boca —«un tub de delícies singulars», l’havia anomenat no sé quin escriptor— i del batec del seu cor, increïblement lent. El mes anterior l’havien cridat per fer una xerrada després d’un dinar al Club Internacional, freqüentat per tots els cretins de la premsa estrangera, i aleshores el cor li bategava més fort.

Sí, ¿i què? Fins i tot els cecs trobaven aquell camí; fins i tot la seva germana l’havia trobat, allà al riu.

El Fletcher es va inclinar cap a la flama. La punta del Marlboro es va encendre i es va posar vermella. El Fletcher va xuclar fort, i li va ser fàcil posar-se a tossir; després de tres anys sense fumar, li hauria costat no estossegar. Es va tirar enrere en la cadira i va afegir un gruny sufocat a la tos. Es va posar a tremolar tot, aixecant els colzes, bellugant el cap a l’esquerra, i picant de peus. El millor de tot: va recordar un vell truc de la infància i va posar els ulls en blanc. Durant tota l’escena no va deixar anar el cigarret.

El Fletcher no havia vist mai un atac d’epilèpsia, però recordava el Patty Duke simulant-ne un a El miracle d’Anna Sullivan. No tenia manera de saber si feia el mateix que els epilèptics, però esperava que la inesperada mort del Tomás Herrera contribuís a fer més creïbles les notes falses de la seva actuació.

—Merda, una altra vegada no! —va cridar el Heinz amb un esgarip que en una pel·lícula podria haver estat divertit.

—Agafa’l, Ramón! —va cridar l’Escobar en espanyol. Va intentar aixecar-se i va colpejar la taula amb les seves cuixotes amb tanta força que la va fer aixecar i tornar a caure amb un espetec. La dona no es va moure, i el Fletcher va pensar: «Desconfia. Potser encara no ho sap, però és més llesta que l’Escobar, infinitament més llesta, i desconfia».

¿Era veritat? Amb els ulls tirats amunt l’únic que li podia veure era la silueta, no prou per saber del cert si era ella o no…, però ho sabia. ¿Quina importància tenia? Les coses es començaven a bellugar, i aquella gent faria alguna cosa. Farien alguna cosa molt de pressa.

—Ramón! —va cridar l’Escobar—. No el deixis caure a terra, idiota! No deixis que s’empassi la…

El Ramón es va inclinar i va aferrar les espatlles tremoloses del Fletcher, potser intentant tirar-li enrere el cap, potser intentant que la llengua no se n’anés enrere i que se l’empassés (una persona no es pot empassar la llengua, si no l’hi tallen primer; era evident que el Ramón no veia Urgències). Tant li feia el que pretengués. Quan la cara del Ramón va ser on la volia el Fletcher, va clavar-li la punta roent del Marlboro a l’ull.

El Ramón va xisclar i va saltar enrere. Es va acostar la mà dreta a la cara, on el cigarret encara cremant li penjava de la cavitat de l’ull, però la mà esquerra continuava sobre l’espatlla del Fletcher. La premia amb força, com una urpa, però, en recular, el Ramón va tombar la cadira del Fletcher, que va caure i va rodolar, i llavors ell es va posar dret.

El Heinz cridava alguna cosa, paraules, potser, però al Fletcher li sonava com una nena de deu anys xisclant davant d’un ídol de la cançó, potser un dels Hanson. L’Escobar no feia cap soroll i això era mal senyal.

El Fletcher no va mirar cap a la taula. Ni tan sols havia de mirar per saber que l’Escobar se li llançaria al damunt. Va allargar les dues mans, va engrapar la culata del revòlver del Ramón i el va estirar de la funda. El Fletcher no creia que el Ramón se n’hagués ni adonat. Cridava en espanyol i es palpava la cara. Es va estirar el cigarret, però, en lloc de desfer-se’n del tot, la punta roent li va quedar enganxada a l’ull.

El Fletcher es va girar. L’Escobar era allà, en una punta de la llarga taula, i anava cap a ell amb les mans grasses endavant. L’Escobar ja no semblava aquell home que de vegades presentava el temps a la televisió i parlava de la «merda de mal temps».

—Agafa aquest ianqui fill de puta! —va bordar la dona.

El Fletcher va donar una puntada de peu a la cadira que havia caigut, cap a l’Escobar, i el va fer ensopegar. Mentre l’home queia, el Fletcher va aixecar la pistola, agafant-la amb les dues mans, i va disparar al cap de l’Escobar. Els cabells de l’Escobar es van aixecar. Pel nas i la boca i per sota la barbeta, per on la bala havia entrat, van sortir-li glopades de sang. L’Escobar va caure de cara tot ensangonat. Els seus peus van picar contra el terra de rajoles grises. Del seu cos moribund va emergir una pudor d’excrements.

La dona ja no era a la seva cadira, però no intentava acostar-se al Fletcher. Corria cap a la porta, lleugera com un cérvol amb el seu vestit fosc i sense forma. El Ramón, sense deixar de bramar, era entre el Fletcher i la dona. I se li acostava amb la intenció d’agafar-lo pel coll i escanyar-lo.

El Fletcher li va disparar dues vegades, una al pit i una altra a la cara. El tret a la cara se li va endur gran part del nas i de la galta dreta, però aquell home cepat amb uniforme marró va continuar avançant, udolant, amb el cigarret encara enganxat a l’ull, obrint i tancant els dits com botifarrons, un dels quals lluïa un anell de plata.

El Ramón es va esfondrar sobre l’Escobar, tal com aquest s’havia esfondrat sobre la cadira. El Fletcher va tenir un moment per pensar en un famós dibuix on es veu una fila de peixos, cada un amb la boca oberta per menjar-se el següent peix més petit. La cadena alimentària, es titulava el dibuix.

El Ramón, de bocaterrosa i amb dues bales al cos, va treure una mà i va agafar el turmell del Fletcher. Aquest es va desfer de la grapa, va trontollar i va disparar un quart tret al sostre. Va caure una gran polsegada. La cambra es va omplir d’una forta pudor de pólvora. La dona encara era allà, estirant el pom de la porta amb una mà i intentant obrir el pany amb l’altra, però no se’n sortia. Si hagués pogut, ja hauria sortit. Ja seria al passadís, demanant ajuda a crits, cap a les escales.

—Ei —va dir el Fletcher. Se sentia com qualsevol que surt un dijous a la nit amb la colla de jugadors de bitlles i guanya—. Ei, tu, puta, mira’m.

Ella es va girar i va posar les mans planes contra la porta, com si la volgués sostenir. Encara hi havia aquella llum de cap de clau a cada un dels seus ulls. Va començar a dir que no li fes mal. Va començar en espanyol, va dubtar, i després va tornar a dir el mateix en espanyol.

—No m’ha de fer mal, senyor Fletcher. Sóc l’única que li pot garantir que surti viu d’aquí, i li juro solemnement que ho faré, però no m’ha de fer mal.

Darrere d’ells, el Heinz gemegava com una criatura enamorada o aterrida. Ara que el Fletcher era a prop de la dona —la dona repenjada a la porta de la cambra de la mort amb les mans premudes contra la superfície de metall—, va ensumar un perfum agredolç. La dona tenia els ulls ametllats. Els cabells li baixaven des de la part alta del cap. «No volem perdre el temps», li havia dit ella, i el Fletcher va pensar: «Jo tampoc».

La dona va veure la notícia de la seva mort als ulls d’ell i es va posar a parlar més de pressa, prement encara més fort les mans contra la porta de metall. Era com si es pensés que podria fondre’s amb la porta i sortir sencera per l’altra banda si premia amb força. Tenia documents, va dir, documents a nom d’ell, i els hi donaria. També tenia diners, una bona quantitat de diners, i or també; hi havia un compte a Suïssa al qual ell podia tenir accés amb un ordinador des de casa. Al Fletcher se li va acudir que, fet i fet, només hi devia haver una manera de distingir els gàngsters dels patriotes: quan et veien la mort als ulls que pujava com l’escuma, els patriotes feien discursos. Els gàngsters, en canvi, et donaven el número del compte del banc de Suïssa i t’oferien posar-te en nòmina.

—Calla —va dir el Fletcher. Si no era que aquella cambra estava molt ben aïllada, segurament una dotzena de soldats ja baixaven cap allà. No tenia mitjans per rebutjar-los, però aquella no se’n sortiria.

Ella va callar, encara enganxada a la porta, empenyent-la amb les mans. Encara amb les puntes lluents als ulls. ¿Quants anys devia tenir? ¿Potser seixanta-cinc? ¿I quanta gent devia haver mort en aquella cambra, o en altres de semblants? ¿Quants havia ordenat matar?

—Escolta’m —va dir el Fletcher—. ¿M’escoltes?

El que sens dubte escoltava era els possibles sons del rescat aproximant-se. «Ni ho somniïs», va pensar el Fletcher.

—El meteoròleg aquest ha dit que El Cóndor pren cocaïna, que és un esbirro dels comunistes, una puta de la United Fruit, i jo què sé què més. Potser sí que és alguna d’aquestes coses, potser no. Ni ho sé ni m’importa. El que sí que sé, el que sí que m’importa, és que no era responsable dels soldats que patrullaven el riu Caya l’estiu de 1994. El Núñez era a Nova York, aleshores. A Nova York. O sigui que no va formar part de la colla que va trobar les monges al refugi de La Caya. Van penjar els caps de tres monges en pals, allà, a la vora de l’aigua. La del mig era la meva germana.

El Fletcher li va disparar dues vegades i aleshores l’arma del Ramón va sonar buida. Amb dues bales n’hi va haver prou. La dona va caure a terra relliscant, sense deixar de mirar el Fletcher ni un moment. «Eres tu qui havia de morir», deien aquells ulls. «No ho entenc, eres tu qui havia de morir». Es va prémer el coll amb la mà una vegada, dues, i es va quedar quieta. Els seus ulls el van continuar mirant un instant més, els ulls lluents d’un vell mariner amb el conte d’una balena per explicar, i després el cap li va caure endavant.

El Fletcher es va girar i va caminar cap al Heinz amb la pistola del Ramón a la mà. Mentre avançava es va adonar que havia perdut la sabata dreta. Va mirar el Ramón, que encara estava de bocaterrosa en un toll de sang que s’escampava i tenia la sabata del Fletcher a la mà. Era com una mostela moribunda que es negués a deixar anar una gallina. El Fletcher es va parar per calçar-se.

El Heinz es va girar com si volgués fugir, i el Fletcher el va apuntar amb la pistola, que era buida, però el Heinz no semblava ser-ne conscient. O potser havia recordat que no podia fugir enlloc, en aquella cambra de la mort. Va parar de moure’s i es va quedar mirant la pistola que s’acostava i l’home que hi havia al darrere. Somicava.

—Un pas enrere —va dir el Fletcher, i, encara somicant, el Heinz va recular.

El Fletcher es va parar davant de la màquina del Heinz. ¿Quina paraula havia fet servir el Heinz? ¿Atavisme, oi?

La màquina del carret semblava massa simple per a un home de la intel·ligència del Heinz: tres esferes, un interruptor que deia ON i OFF (ara en posició OFF), i un reòstat que estava situat de manera que la línia blanca assenyalava si fa no fa les onze. Les agulles de les esferes estaven totes quietes als zeros.

El Fletcher va agafar l’agulla i la va allargar al Heinz. El Heinz va fer un sorollet, va bellugar el cap i va recular una passa més. La cara se li va distorsionar en una mena de rialleta penosa i després se li va tornar a afluixar. Tenia el front amarat de suor, i les galtes xopes de llàgrimes. La segona passa enrere el va col·locar gairebé sota un dels llums engabiats, i la seva ombra se li va projectar al voltant dels peus.

—Agafa-la o et mato —va dir el Fletcher—. I si fas una passa més enrere et mato. —No tenia temps per a això, i tampoc li semblava bé, de fet, però era més fort que ell. No parava de veure aquella foto del Tomás, amb els ulls oberts, i la petita marca carbonitzada com una cremada de pólvora.

Sanglotant, el Heinz va agafar l’objecte en forma de plomí esmussat, pel mànec aïllant de goma.

—Fica-te-la a la boca —va dir el Fletcher—. Xucla-la com si fos un xupa-xup.

—No! —va cridar el Heinz amb una veu gemegosa. Va bellugar el cap i se li va omplir la cara de llàgrimes. La cara se li continuava contorsionant: se li posava rígida i se li afluixava sense parar. A l’entrada d’un dels narius tenia una bombolla verda de mocs que s’expandia i es contreia amb l’accelerada respiració del Heinz, però no va esclatar. El Fletcher no havia vist mai res semblant—. No, no m’hi pot obligar.

Però el Heinz sabia que sí que podia fer-ho. Potser la núvia de Frankenstein no s’ho creia, i l’Escobar segurament no havia tingut temps de creure-s’ho, però el Heinz sabia que no tenia cap dret a negar-s’hi. Es trobava en la posició del Tomás Herrera, en la posició del Fletcher. En certa manera ja era prou revenja, però en certa manera no ho era. Saber era una idea. Allà les idees no servien per a res. Allà veure era creure.

—Fica-te-la a la boca o t’engego un tret al cap —va dir el Fletcher, i va bellugar l’arma buida davant de la cara del Heinz. El Heinz va retrocedir gemegant de terror. I llavors el Fletcher va sentir com la veu se li abaixava i esdevenia confidencial, sincera. D’alguna manera li recordava la veu de l’Escobar. «Estem tenint una entrada de basses pressions», va pensar. «Ja tornem a tenir aquell coi de rutxats»—. No et mataré si ho fas i t’afanyes. Però necessito que sàpigues què se sent.

El Heinz va mirar fixament el Fletcher. Els seus ulls eren blaus amb un voraviu vermell, xops de llàgrimes. No es creia el Fletcher, evidentment, perquè el que deia el Fletcher no tenia ni cap ni peus, però el Heinz s’ho volia creure igualment, això sí, perquè, tingués lògica o no, el Fletcher era qui controlava l’única possibilitat que tenia de salvar-se. Només l’havia d’acabar de convèncer.

El Fletcher va somriure.

—Fes-ho per la teva investigació.

L’havia convençut; no del tot, però estava prou convençut per creure que el Fletcher podia ser el senyor Potser Sí Que, al capdavall. Es va ficar el tub d’acer a la boca. Aquells ulls protuberants van mirar fixament el Fletcher. A sota dels ulls i per sobre de l’agulla —que no s’assemblava gens a un xupa-xup, sinó a un termòmetre passat de moda—, aquella bombolla verda de mocs es va inflar i es va encongir, es va inflar i es va encongir. Encara apuntant el Heinz amb l’arma, el Fletcher va moure l’interruptor del panell de control d’OFF a ON i va girar amb ràbia el reòstat. La línia blanca del pom va pujar de les onze del matí a les cinc de la tarda.

El Heinz hauria tingut temps de treure’s l’agulla, però la impressió va fer que premés els llavis sobre el tub d’acer inoxidable. L’espetec aquesta vegada va ser més fort, com una branca en lloc d’un branquilló. Els llavis del Heinz es van prémer encara més. La bombolla verda de mocs del nariu es va rebentar. Igual que un ull. Tot el cos del Heinz semblava vibrar sota la roba. Tenia les mans doblegades a l’altura dels canells, i els llargs dits separats. Les galtes li van passar de gris pàl·lid a porpra fosc. Va començar a sortir-li fum pel nas. L’altre ull li va caure a la galta. Per sobre dels ulls dislocats hi havia dos clots en carn viva que fitaven esmaperduts el Fletcher. Una galta se li va esquinçar o es va fondre. Del forat va sortir fum i una forta pudor de carn cremada, i el Fletcher va observar unes flametes, taronges i blaves. La boca del Heinz estava en flames. La seva llengua cremava com una estora.

Els dits del Fletcher encara eren sobre el reòstat. El va tornar a girar cap a l’esquerra, i després va apagar l’interruptor. Les agulles, que havien pujat fins als senyals de + 50 a les seves petites esferes, immediatament es van immobilitzar. Tan bon punt l’electricitat el va abandonar, el Heinz es va esfondrar al terra de rajoles grises, tot traient fum per la boca en la caiguda. L’agulla va caure, i el Fletcher va veure que tenia bocinets dels llavis del Heinz enganxats. El Fletcher va notar una basca salada i penetrant a la gola, però es va dominar. No tenia temps per vomitar sobre el que havia fet al Heinz; ja decidiria si vomitava més endavant. Tanmateix, es va entretenir un moment més, mirant la boca fumejant i els ulls dislocats del Heinz.

—¿Com ho descriuries? —va preguntar al cadàver—. Ara que l’experiència és recent, ¿ara no dius res?

El Fletcher es va girar i va travessar la cambra de pressa, des-viant-se per evitar el Ramón, que encara era viu i gemegava. Semblava que tingués un malson.

Va recordar que la porta era tancada. El Ramón l’havia tancada; la clau havia de ser a l’anella que li penjava del cinturó. El Fletcher va tornar on era el guàrdia, es va agenollar al seu costat i li va arrencar l’anella del cinturó. Mentre ho feia, el Ramón va estirar el braç i va tornar a engrapar el turmell del Fletcher, que encara tenia l’arma a la mà. El Fletcher va colpejar el cap del Ramón amb la culata. La mà que li aferrava el turmell es va tancar més fort un moment, però després el va deixar anar.

El Fletcher estava a punt d’aixecar-se quan va pensar: «Bales. N’ha de tenir més. La pistola és buida». El següent que va pensar va ser que no necessitava aquella merda de bales. La pistola del Ramón havia fet tot el que podia fer per ell. Si disparava fora d’aquella cambra li caurien a sobre tots els soldats.

Tot i així, el Fletcher va palpar el cinturó del Ramón, va anar obrint les butxaquetes de pell fins que va trobar un carregador. El va fer servir per carregar la pistola. No sabia si seria capaç de disparar contra soldats que serien persones corrents com el Tomás, amb famílies per alimentar, però sí que podia matar oficials i es podia guardar una de les bales per a ell mateix. Probablement no podria sortir d’aquell edifici —allò seria com guanyar a les bitlles dues vegades seguides—, però no el tornarien a portar a aquella cambra, ni l’asseurien a la cadira al costat de la màquina del Heinz.

Amb el peu va apartar la núvia de Frankenstein de la porta. Els ulls de la dona miraven fixament cap al sostre. El Fletcher era cada vegada més conscient que ell havia sobreviscut i els altres no. S’estaven refredant. A la seva pell, galàxies de bacteris ja havien començat a morir. Eren mals pensaments per tenir precisament al soterrani del Ministeri d’Informació, mals pensaments per a un home que s’havia convertit —potser només temporalment, però de segur que per sempre— en un desaparecido. Però no podia evitar tenir-los.

La tercera clau va obrir la porta. El Fletcher va treure el cap al passadís: parets de blocs de cendra, verdes de la meitat cap avall i d’un blanc trencat i brut de la meitat cap amunt, com les parets d’un passadís d’una escola antiga. Rajoles vermelles gastades a terra. No hi havia ningú. A uns deu metres a l’esquerra, un gosset marró dormia repenjat a la paret. Se li bellugaven les potes. El Fletcher no sabia si el gos somniava que caçava o que el caçaven, però va pensar que no estaria adormit si els trets —o els xiscles del Heinz— haguessin estat prou forts per sentir-se. «Si me’n surto», va pensar, «escriuré que aquest aïllament és el més gran triomf de la dictadura. Ho explicaré al món. Però segurament no me’n sortiré, aquestes escales de la dreta seran el lloc més proper del carrer Quaranta-tres on arribaré mai, però…».

Vet aquí el senyor Potser Sí Que Puc.

El Fletcher va sortir al passadís i va tancar la porta de la cambra de la mort. El gosset marró va aixecar el cap, va mirar-lo, va fer un petit gruny que va sonar com un xiuxiueig, va tornar a abaixar el cap i es va tornar a adormir.

El Fletcher es va agenollar, va posar les mans a terra (encara amb la pistola del Ramón a la mà), es va inclinar i va fer un petó a la rajola. Mentre ho feia va pensar en la seva germana, tal com era quan anava a la universitat vuit anys abans que morís al riu. El dia que va començar a anar a la universitat duia una faldilla de quadres escocesos, i el vermell de la faldilla no era exactament el mateix vermell de la rajola descolorida, però s’hi assemblava. Era el màxim que s’hi podia assemblar un terra fet pel govern, com s’hi diguéssim.

El Fletcher es va posar dret. Va travessar el passadís cap a les escales, el vestíbul de la planta baixa, la ciutat, l’autopista 4, els soldats, els bloqueigs a les carreteres, la frontera, els punts de control, el mar. Els xinesos deien que un viatge de mil cinc-cents quilòmetres començava amb una sola passa.

«A veure fins on arribo», va pensar el Fletcher en ser al peu de les escales. «Potser tindré una sorpresa». Però, de sorprès, ja n’estava, només pel fet de continuar viu. Somrient una mica, amb la pistola del Ramón al davant, el Fletcher va començar a pujar les escales.

Un mes després, un home caminava cap al quiosc del Carlo Arcuzzi al carrer Quaranta-tres. El Carlo va tenir un moment d’angúnia, en què va estar gairebé segur que l’home pretenia apuntar-lo amb una pistola i robar-lo. Eren tan sols les vuit i encara hi havia llum i molta gent pertot arreu, però, ¿alguna d’aquelles coses aturaria un home que era pazzo? I aquell home semblava pazzo del tot: tan prim, que era com si la camisa blanca i els pantalons grisos li flotessin al damunt, i amb els ulls enfonsats en uns caus rodons i enormes. Semblava que l’acabessin de deixar anar d’un camp de concentració o (per error) d’un manicomi. Quan va ficar la mà a la butxaca dels pantalons, el Carlo Arcuzzi va pensar: «Ja hi som, la pistola».

Però, en lloc d’una pistola, va treure una atrotinada cartera Lord Buxton, i d’allà, un bitllet de deu dòlars. Aleshores, en un to de veu perfectament coherent, l’home de la camisa blanca i els pantalons grisos li va demanar un paquet de Marlboro. El Carlo en va agafar un, hi va afegir uns llumins i els va empènyer per sobre el taulell del quiosc. Mentre l’home obria el Marlboro, el Carlo va buscar el canvi.

—No —va dir l’home quan va veure el canvi. Ja s’havia ficat un dels cigarrets a la boca.

—¿No? ¿Com vol dir, no?

—Que es quedi el canvi —va dir l’home. Va oferir el paquet al Carlo—. ¿Fuma? Agafi’n un, si li ve de gust.

El Carlo va mirar desconfiadament l’home de la camisa blanca i els pantalons grisos.

—No fumo. És un mal hàbit.

—Molt mal hàbit —va acceptar l’home; després va encendre el cigarret i va inhalar amb plaer. Es va quedar fumant i mirant les persones de l’altre cantó del carrer. Hi havia noies a l’altra vorera. Els homes es miraven les noies amb vestits d’estiu: formava part de la naturalesa humana. El Carlo ja no pensava que aquell client estigués guillat, encara que hagués deixat el canvi d’un bitllet de deu dòlars sobre l’estret taulell del quiosc.

L’home prim va fumar-se el cigarret fins al filtre. Es va girar cap al Carlo, una mica desconcertat, com si no estigués avesat a fumar i el cigarret l’hagués marejat.

—Quina nit més maca —va dir l’home.

El Carlo va fer que sí amb el cap. Feia una nit maca.

—Tenim sort de ser vius —va dir el Carlo.

—Tots nosaltres. En tot moment —va acceptar l’home.

Va caminar cap a la cantonada, on hi havia una paperera. W" llençar-hi el paquet de cigarrets, del qual només en faltava un.

—Tots nosaltres. En tot moment —va repetir.

Es va allunyar. El Carlo va mirar com s’allunyava i va pensar que potser sí que era pazzo, fet i fet. O potser no. La bogeria era un estat difícil de definir.

Aquesta és una història una mica kafkiana sobre una sala d’interrogatoris en la versió sud-americana de l’Infern. En aquestes històries, el subjecte que és interrogat normalment esposa a cantar-ho tot i després el maten (o perd el seny). En volia escriure una amb final feliç, per molt irreal que sembli. I vet-la aquí.





LES GERMANETES L’ELURIA


Si hi ha cap obra magna en la meva vida, segurament és la sèrie inacabada de set volums sobre el Roland Deschain de Gilead i la seva recerca de la Torre Obscura que simbolitza el centre de l’existència. El 1996 o 1997, el Ralph Vicinanza (el meu agent i negociador de drets a l’estranger durant un temps) em va demanar si voldria contribuir amb una història sobre els anys de joventut del Roland per a una gran antologia de la fantasia que estava recopilant el Robert Silverberg. M’hi vaig avenir no del tot convençut. Però no em sortia res de res. Estava a punt de deixar-ho córrer quan em vaig despertar un matí pensant en El talismà, i el gran pavelló on el Jack Sawyers veu per primera vegada la reina dels Territoris. A la dutxa (on invariablement se’m desboca més la imaginació —deu estar relacionat amb la matriu—), vaig començar a visualitzar aquella tenda en ruïnes…, però encara plena de dones xiuxiuejants. Fantasmes. Potser vampires. Germanetes. Infermeres de la mort en lloc de la vida. Compondre una narració a partir d’aquella imatge central va ser insòlitament difícil. Tenia molt d’espai per moure’m —el Silverberg volia novel·les curtes, no contes—, però continuava sent difícil. Avui dia, tot el que té a veure amb el Roland i els seus amics ha de ser no tan sols llarg sinó també més aviat èpic. Una cosa que he pretès en aquesta història és que no calgui haver llegit les novel·les de la Torre Obscura per passar-s’ho bé llegint-la. I ara que hi estem posats, per als addictes a la Torre, ja està acabat el TO 5: nou-centes pàgines. Es diu Llops del Calla.

[Nota de l’autor: Els llibres de la Torre Obscura van començar amb el Roland de Gilead, l’últim pistoler en un món esgotat que havia «passat endavant», encalçant un màgic amb una túnica negra. El Roland fa molt de temps que persegueix el Walter. En el primer llibre del cicle, finalment l’enxampa. Tanmateix, aquesta narració es desenvolupa mentre el Roland encara busca el rastre del Walter].

I. LA TERRA PLENA. EL POBLE BUIT. LES CAMPANES. EL NOI MORT. EL CARRO TRABUCAT. ELS HOMES VERDS

Un dia tan calorós a la Terra Plena que semblava xuclar-li la respiració del pit abans que la pogués fer servir, el Roland de Gilead va arribar a les portes d’un poble de les muntanyes Desatoya. Aleshores viatjava sol, i aviat viatjaria a peu, a més. Aquella última setmana havia tingut l’esperança de trobar un metge de cavalls, però ara li semblava que ja no li serviria de res, encara que en aquell poble n’hi hagués un. La seva muntura, un ruà de dos anys, estava força acabada. /

Les portes del poble, encara decorades amb flors d’alguna celebració, eren obertes en senyal de benvinguda, però el silenci que s’hi intuïa era de mal averany. El pistoler no va sentir el trip-trap dels cavalls, ni el rugit de les rodes dels carros, ni els crits dels venedors ambulants del mercat. Els únics sons que sentia eren el zumzeig esmorteït dels grills (o, en tot cas, alguna mena de bestiola; de fet, entonaven millor que els grills), un estrany so de cops a la fusta, i el repic llunyà i somniós d’unes campanetes.

A més, les flors teixides entre les barres de la reixa ornamental de ferro forjat feia temps que s’havien pansit.

Entre les seves cames, el Topsy va fer dos esbufecs sords —bruf, bruf!— i va trontollar cap a un costat. El Roland va desmuntar, en part per respecte al cavall, i en part per respecte a si mateix; no es volia trencar una cama sota el Topsy, si el Topsy decidia deixar-se anar en aquell moment i galopar cap a la clariana del final del camí.

El pistoler es va quedar sota el sol amb les seves botes polse-goses i els texans descolorits, fregant el coll clapat del ruà, i pas-sant-li de tant en tant els dits entre els embulls de la crinera; una vegada va espolsar les mosquetes que s’arraïmaven a les vores dels ulls de la bèstia. Ja hi pondrien ous i covarien els seus cucs quan el Topsy fos mort, però abans no.

Així el pistoler honorava el seu cavall tan bé com podia, mentre escoltava aquelles campanes llunyanes i somnioses i l’estrany so dels cops a la fusta. Al cap d’una estona va deixar de raspallar el cavall amb aquell posat absent i va mirar pensarós cap a la porta oberta.

La creu col·locada al centre era un pèl insòlita, però, tret d’això, era un exemple característic d’aquella mena de portes, d’un format occidental molt comú que no era útil, però sí molt tradicional; tots els pobles pels quals havia passat els últims deu mesos en tenien una a l’entrada (magnífica) i una altra a la sortida (no tan magnífica). Cap s’havia construït per excloure els visitants, i aquesta no n’era una excepció. Estava situada entre dues parets de tova rosada que seguien uns sis metres cap a cada cantó i s’acabaven de cop. Amb la porta tancada amb pany i clau, l’únic que hauria calgut fer hauria estat un curt passeig per fer la volta a una de les seccions de paret de tova.

Més enllà de la porta, el Roland podia veure el que s’assemblava en molts sentits a un carrer Major normal i corrent: una fonda, dues tavernes (una de les quals es deia El Porc Entremaliat; el rètol de l’altra estava massa descolorit per llegir-lo), una botiga, una ferreteria, una sala de reunions… També hi havia un edifici petit, però bonic, de fusta, amb un campanar modest, amb uns fonaments de pedra sòlida i una creu daurada a la porta doble. La creu, com la de la porta, indicava que aquell era un lloc de culte per als que creien en l’Home-Jesús. Aquella no era una religió habitual al Món-Mig, però tampoc era desconeguda; el mateix es podia dir de la majoria de cultes en aquell moment, inclòs el culte a Baal, Asmodeus i centenars d’altres. La fe, com totes les coses del món aquells dies, havia evolucionat. Per al Roland, el Déu de la Creu era una religió més que ensenyava que l’amor i l’assassinat estaven inextricablement vinculats, i que a la fi Déu sempre bevia sang.

Mentrestant, se sentia el càntic zumzejant dels insectes, que sonaven gairebé com els grills. El repic somniós de les campanes. I aquells cops estranys a la fusta, com un puny picant a una porta. O la tapa d’un taüt.

«Aquí hi ha alguna cosa que no va gens a l’hora», va pensar el pistoler. «Vigila, Roland; aquest lloc fa una olor rogenca».

Va guiar el Topsy a través de la porta guarnida amb flors marcides, carrer Major avall. Al porxo de la botiga, on els vells haurien d’haver estat congregats per comentar les collites, la política i la irresponsabilitat de les joves generacions, només hi havia una fila de balancins buits. A sota d’un d’aquests balancins, com si l’hagués deixat caure una mà descurada (i feia molt de temps), hi havia una pipa de panotxa de blat de moro socarrimada. Els amarraments de cavalls de davant d’El Porc Entremaliat eren buits; les finestres de la taverna, a les fosques. Una de les portes oscil·lants havia estat arrencada i estava repenjada contra un cantó de l’edifici; l’altra estava ajustada, i els llistons verds descolorits estaven tacats d’una cosa marró que podia ser pintura, però probablement no ho era.

L’aparador de la cavallerissa de lloguer estava intacte, com la cara d’una dona marcida amb accés a bons cosmètics, però el doble estable de darrere era una carcassa socarrimada. Aquell foc es devia haver produït un dia de pluja, si no tot el poble hauria cremat, va pensar el pistoler; una gran sort i un espectacle raríssim per a les persones que en devien haver estat testimonis.

A la seva dreta, a mig camí d’on el carrer s’eixamplava en una plaça, hi havia l’església. Tenia unes vores d’herba a cada cantó, una de les quals separava l’església de la sala de reunions del poble, i l’altra de la caseta del rector i la seva família (si és que era una de les sectes de Jesús que permetia que els seus xamans tinguessin esposa i fills, és clar; d’altres, evidentment administrades per sonats, exigien si més no l’aparença de celibat). No hi havia flors en aquelles llenques de gespa, i encara que semblava pansida, bona part de l’herba encara era viva. O sigui que el que havia passat allà que havia buidat el poble no feia gaire que havia passat. Potser una setmana. Dues, a tot estirar, tenint en compte la calor.

El Topsy va tornar a esbufegar —bruf— i va abaixar el cap, fatigat.

El pistoler va veure d’on venia el repic. Sobre la creu de la porta de l’església hi havia una corda lligada ben fort a través d’un llarg arc no gaire profund. D’allà penjaven potser dues dotzenes de campanetes de plata. Amb prou feines hi havia brisa, aquell dia, però n’hi havia prou perquè aquelles campanetes no estiguessin mai quietes…, «i si es girés vent de debò», va pensar el Roland, «el so produït per aquest campaneig segurament no seria ni de bon tros tan agradable; més aviat semblaria l’estrident xerroteig de les males llengües».

—Bon dia! —va cridar el Roland, mirant a través del carrer cap a un rètol que hi havia davant d’una façana i que proclamava ser l’Hotel dels Bons Llits—. Hola a tothom!

Només li van respondre les campanes, els insectes melodiosos i aquells cops tan curiosos a la fusta. Cap resposta, cap moviment…, però allà hi havia persones. O persones o alguna cosa. L’observaven. Al Roland se li havien eriçat els pelets del clatell.

El Roland va avançar, guiant el Topsy cap al centre del poble, i aixecant la pols acumulada al carrer Major a cada passa. Unes quaranta passes més endavant, es va parar davant d’un edifici baix amb un rètol d’una sola i breu paraula: LLEI. L’oficina del xèrif (si és que en tenien en aquell lloc allunyat de les Baronies Interiors) s’assemblava singularment a l’església: taulons de fusta tenyits d’un to marró fosc lúgubre sobre una base de pedra.

Les campanes van remugar i van xiuxiuejar darrere seu.

Va deixar el ruà al mig del carrer i va pujar les escales de l’oficina de la llei. Era molt conscient de les campanes, del sol que li cremava el coll, i de la suor que li relliscava per les temples. La porta estava ajustada, però no tancada. La va obrir, va fer una ganyota i va mig aixecar la mà quan l’escalfor atrapada a dins va emergir en una bafarada silenciosa. Si tots els edificis tancats estaven tan calents per dins, va mussitar, les cavallerisses aviat no serien l’única carcassa socarrimada. I sense pluja per aturar les flames (sens dubte allà ja no hi havia bombers voluntaris), el poble aviat desapareixeria de la faç de la terra.

Va entrar, intentant fer petits tasts de l’aire sufocant en lloc de respirar fondo. Immediatament va sentir el vol monòton de les mosques.

Hi havia una única cel·la, espaiosa i buida, amb les portes de reixa obertes. Sota una llitera tacada de la mateixa cosa marronosa i seca que empastifava El Porc Entremaliat hi havia unes sabates de pell brutes, una de les quals estava mig descosida. Allà era on s’amuntegaven les mosques, sobre la taca, nodrint-se’n.

Sobre la taula hi havia un llibre major. El Roland el va girar i va llegir el que hi havia gravat a la coberta vermella:

REGISTRE DE DELICTES I REPARACIONS EN ELS ANYS DE NOSTRE SENYOR ELURIA

Si més no, ara ja sabia el nom del poble: Eluria. Bonic, però alhora misteriós. La veritat era que qualsevol nom li hauria semblat misteriós, en aquelles circumstàncies, va decidir el Roland. Quan es va girar per marxar, va veure una porta tancada i barrada amb un pestell de fusta.

Va anar cap allà, s’hi va quedar davant un moment i després va agafar un dels grans revòlvers que portava als malucs. Es va esperar un moment més, amb el cap baix, pensant (el Cuthbert, el seu vell amic, deia que les rodetes que hi havia dins del cap del Roland giraven a poc a poc però amb una precisió extrema), i va córrer el pestell. Va obrir la porta i immediatament va recular, tot aixecant l’arma i esperant-se que un cadàver (el xèrif d’Eluria, potser) caigués a terra amb el coll tallat i els ulls arrencats, víctima d’un DELICTE que exigís una REPARACIÓ…

Res de res.

Bé, sí: mitja dotzena de jerseis que devien ser per als presos de llarga estada, dos bols, un carcaix de fletxes, un motor vell i ple de pols, un rifle que segurament no s’havia disparat des de feia cent anys, i una baieta…, però, per a un pistoler, tot allò era equivalent a res. Una cambra dels mals endreços.

Va tornar cap a la taula, va obrir el registre i el va fullejar. Fins i tot les pàgines estaven calentes, com si haguessin posat el llibre dins del forn. En certa manera, era com si ho haguessin fet. Si la disposició del carrer Major hagués estat diferent, s’hauria esperat veure un gran nombre de delictes religiosos enregistrats, però no el va sorprendre no trobar-ne cap; si l’església de l’Home-Jesús havia conviscut amb un parell de tavernes, l’encarregat de la parròquia devia ser de bona jeia.

El que va trobar el Roland van ser les habituals faltes menors, i unes quantes de no tan menors: un assassinat, el robatori d’un cavall, l’agressió a una dama (que probablement volia dir una violació). Havien traslladat l’assassí a un lloc anomenat Leingworth perquè el pengessin. El Roland no n’havia sentit parlar mai. En una nota al final deia Homes verds expulsats. Al Roland no li deia res. L’entrada més recent era aquesta:

12/Fe/99. Chas. Freeborn, lladre de bestiar pendent de judici.

Al Roland no li sonava l’anotació i2/Fe/99, però com que febrer quedava molt lluny, va suposar que podia voler dir Terra Plena[8]. En tot cas, la tinta semblava tan firesca com la sang de la llitera de la cel·la i el pistoler va decidir que el Chas. Freeborn, lladre de bestiar, havia arribat a la clariana del final del seu camí.

Va sortir a la calor de fora, cap al so diàfan de les campanes. El Topsy, obedient, va mirar el Roland, però va tornar a abaixar el cap, com si hi hagués alguna cosa entre la pols del carrer Major per poder pasturar-hi. Segurament tampoc es veia amb cor de tornar a pasturar mai més.

El pistoler va recollir les regnes, les va espolsar damunt dels texans descolorits i va continuar carrer amunt. El so dels cops contra la fusta va anar pujant de volum a mesura que caminava (no havia tornat a desar l’arma en sortir de l’oficina de la llei, i tampoc ho va fer ara), i quan s’acostava a la plaça del poble, que devia acollir el mercat d’Eluria en temps més normals, el Roland a la fi va veure un moviment.

A l’extrem més allunyat de la plaça hi havia un abeurador llarg, fet de fustaferro, semblava (el que per allà alguns anomenaven «sequoia»), que en temps més feliços rebia l’aigua d’una bomba d’acer rovellada que ara penjava ben seca per sobre la punta meridional de l’abeurador. Oscil·lant sobre un cantó d’aquest oasi municipal, a mitja altura, hi havia una cama ficada en uns pantalons grisos descolorits que acabava en una bota de vaquer molt mastegada.

El rosegador era un gos enorme, potser dos tons més gris que els pantalons de pana. En unes altres circumstàncies, suposava el Roland, faria molt de temps que el quisso ja li hauria tret la bota, però potser el peu i el panxell de la cama de dins s’havien inflat. Sigui com sigui, el gos intentava desfer-se’n senzillament rosegant l’obstacle. Mossegava la bota i la sacsejava d’un cantó a l’altre. De tant en tant, el taló de la bota topava amb la part de fusta de l’abeurador, i produïa un altre espetec sec. Semblava que el pistoler no s’havia equivocat gaire quan pensava en tapes de taüt, al capdavall.

«¿Per què no recula unes passes, salta dins de l’abeurador i se’l cruspeix?», va pensar el Roland. «No surt aigua de la bomba, o sigui que no ha de tenir por d’ofegar-se».

El Topsy va emetre un altre dels seus esbufecs greus i cansats, i, quan el gos es va girar per respondre, el Roland va entendre per què feia les coses d’una manera tan complicada. Tenia una de les potes del davant trencada de mala manera i se li havia soldat torçada. Caminar ja devia ser un calvari per ell, però saltar estava fora del seu abast. Al pit tenia una clapa de pèl blanc i brut. En aquesta clapa li creixien uns pèls negres en una forma aproximadament cruciforme. Un gos-Jesús, per ventura, que esperava participar en la comunió de la tarda.

Tanmateix, no hi havia res de gaire religiós en el gruny que va començar a eixir-li del pit, o en la mirada dels seus ulls lleganyosos. Va aixecar el llavi superior fent una ganyota tremolosa, i se li va veure una bona dentadura.

—Fuig —va dir el Roland—. Ara que pots.

El gos es va fer enrere fins que el cul li va topar amb la bota rosegada. Mirava l’home que acabava d’arribar amb por, però era evident que no pensava fugir. El revòlver a la mà del Roland no tenia cap significat per ell. Això no va sorprendre el pistoler; es va imaginar que el gos no n’havia vist mai cap, per ell no era res més que una mena de bastó, que només es podia llançar una vegada.

—Desapareix, ara —va dir el Roland, però el gos no es va moure.

L’hauria d’haver mort —no estava en bona forma, i un gos que havia adquirit el costum de menjar carn humana no podia ser bo per a ningú—, però no li feia gràcia la idea. Matar l’únic ésser viu d’aquell poble (fora de les bestioles cantants, és clar) semblava una invitació a la mala sort.

Va disparar al terra al costat de la pota bona del gos, i el soroll, que va ressonar en el dia calorós, va fer callar per un moment els insectes. El gos sí que podia córrer, tot i que amb un trot torçat que va fer mal als ulls del Roland…, i una mica també al seu cor. Es va aturar a l’altre cantó de la plaça, al costat d’un carro trabucat (allà semblava haver-hi més sang seca escampada en un cantó) i va mirar enrere. Va deixar anar un udol lúgubre que encara va posar els pèls del clatell del Roland més de punta. Després es va girar, va esquivar el carro bolcat i va coixejar per un carreró que s’obria entre dos dels estables. Devia ser el camí cap a la porta de darrere d’Eluria, va suposar el Roland.

Encara guiant el seu cavall moribund, el pistoler va travessar la plaça cap a l’abeurador i va mirar a dins.

El propietari de la bota rosegada no era un home, sinó un xicot que tot just començava a manifestar la seva homenia, i hauria estat una gran homenia, va decidir el Roland, fins i tot obviant els efectes embotornadors que li havia provocat aquella immersió durant un període de temps desconegut en vint centímetres d’aigua i sota un sol estiuenc.

Els ulls del noi, ara només cercles lletosos, miraven cegament el pistoler com els ulls d’una estàtua. Els seus cabells semblaven tenir el blanc de la vellesa, però allò era l’efecte de l’aigua; segurament era ros. Duia roba de vaquer, tot i que no devia tenir més de catorze o setze anys. Al coll, lluint enlluernadorament en l’aigua que s’anava tornant lentament un brou de pell sota aquell sol, duia un medalló d’or.

El Roland va ficar la mà a l’aigua, sense ganes, però li va semblar que era la seva obligació. Va agafar el medalló i va estirar. La cadena es va trencar, i el Roland va aixecar el medalló, que regalimava.

Gairebé s’esperava trobar-hi un sigul de l’Home-Jesús —com se’n deia dels crucifixos o creus—, però de la cadena penjava un petit rectangle. L’objecte semblava d’or pur. Duia gravat el següent:

James

Estimat per la família. Estimat per DÉU



El Roland, que havia hagut de vèncer la seva repugnància per ficar la mà a l’aigua contaminada (de més jove, no hauria estat capaç de fer-ho), s’alegrava ara d’haver-ho fet. Potser no trobaria mai cap d’aquelles persones que havien estimat el noi, però coneixia prou el ka per pensar que era possible. En tot cas, era el que calia fer. Com també enterrar el noi com calia…, suposant, és clar, que pogués treure el cos de l’abeurador sense que se li desfés dins de la roba.

El Roland ho estava considerant —intentava sospesar quin era el seu deure en aquelles circumstàncies i també el desig de tocar el dos d’aquell poble— quan finalment el Topsy va caure mort.

El ruà va caure amb una rascada dels arnesos i va fer un últim gruny sufocat en tocar a terra. El Roland es va girar i va veure vuit persones al carrer, caminant cap a ell, una al costat de l’altra, com batedors que pretenguessin fer sortir els ocells o encerclar caça menor. Tenien la pell d’un verd cerós. Una persona amb aquella pell devia resplendir en la foscor com un fantasma. Era difícil distingir-ne el sexe, però, equina importància podia tenir, si més no per ells? Eren mutants lents, que caminaven amb el pas decidit de cadàvers reanimats per alguna màgia arcana.

La pols havia esmorteït els seus passos com una catifa. Un cop foragitat el gos, se li haurien pogut acostar fins a una distància d’atac si el Topsy no hagués fet el favor al Roland de morir tan oportunament. No duien armes, segons el que el Roland podia veure; anaven armats amb bastons, gairebé tots potes de cadira i de taula, però el Roland en va veure un que semblava fet expressament: tenia uns claus punxeguts i rovellats pels cantons, i va sospitar que devia haver estat propietat d’algun busca-raons de taverna, possiblement un dels que freqüentaven El Porc Entremaliat.

El Roland va aixecar la pistola i va apuntar el que anava al centre de la fila. Ara sentia com arrossegaven els peus i la humida congestió de la seva respiració. Com si tots estiguessin carregats de pit.

«Surten de les mines, segurament», va pensar el Roland. «Hi ha mines de radi per aquí a prop. Això explicaria el color de la pell. No entenc com el sol no els mata».

Aleshores, mentre els mirava, el de la punta —un ésser amb la cara com una espelma de cera fosa— es va morir…, o es va esfondrar, si més no. Ell (el Roland estava convençut que era un mascle) va caure de genolls amb un petit crit ple de salivera, i va buscar la mà de l’ésser que caminava al seu costat —una cosa amb el cap calb ple de bonys i unes inflamacions vermelles i ardents al coll. Aquell ésser no va fer cap cas del seu company caigut i va continuar amb els ulls fixos en el Roland, arrossegant-se encorbat com els altres companys.

—Atureu-vos ara mateix! —va cridar el Roland—. Escolteu-me si voleu veure el final del dia! Escolteu-me bé!

Es dirigia bàsicament al del centre, que duia uns elàstics vermells antiquats sobre una camisa esparracada i un barret de bolet brut. Aquest cavaller només tenia un ull bo, i fitava el pistoler amb una cobdícia tan esgarrifosa com inconfusible. El del costat del barret de bolet (el Roland creia que aquell podia ben ser una dona, perquè tenia uns vestigis de pits que li penjaven sota la samarreta que duia) va llançar la pota de cadira que portava. L’arc va ser prou bo, però el míssil va fer uns deu metres curt.

El Roland va prémer el gallet del revòlver. Aquesta vegada la brutícia desplaçada per la bala va esquitxar les restes espellifades de la sabata del Barret de Bolet en lloc de la pota coixa del gos.

Els homes verds no van córrer com el gos, però es van aturar, fitant-lo amb aquella cobdícia soterrada. ¿La gent desapareguda d’Eluria havia acabat als estómacs d’aquells éssers? El Roland no s’ho podia creure…, tot i que sabia perfectament que els d’aquella mena no tenien cap escrúpol contra el canibalisme. (I tal vegada tampoc era canibalisme; ¿com es podien considerar humanes aquelles coses, per molt que ho haguessin estat algun dia?). Eren massa lents, massa estúpids. Si haguessin gosat tornar al poble després que el xèrif els en fes fora, els haurien cremat o lapidat.

Sense pensar en el que feia, desitjós només de tenir lliure l’altra mà per treure l’altra pistola si les aparicions no s’avenien a raons, el Roland es va guardar a la butxaca dels texans el medalló que havia pres al noi mort empenyent la fina cadena trencada al darrere.

Els altres el van continuar mirant, amb les ombres estranyament desviades darrere d’ells. ¿I ara què? ¿Els diria que tornessin al lloc d’on provenien? El Roland no sabia si ho farien, i en tot cas havia decidit que s’estimava més tenir-los a la vista. Si més no, ara no s’havia de plantejar si es quedava a enterrar el noi que es deia James; aquell dilema s’havia resolt.

—Quiets —va dir amb veu clara mentre anava reculant—. El primer que es mogui…

Abans que pogués acabar, un d’ells —un gnom ample de pit amb els morrets d’un gripau i unes coses que semblaven ganyes als cantons del coll punxegut— es va abraonar endavant, barbotejant en un to de veu agut i peculiarment tou. Hauria pogut ser una mena de rialla. Brandava una cosa que podia ser una pota de piano.

El Roland va disparar. El pit del senyor Gripau es va enfonsar com un tros de sostre defectuós. Va recular unes quantes-passes, intentant recuperar l’equilibri i agafant-se el pit amb la mà que no aguantava la pota de piano. Els peus, calçats en unes sabatilles brutes de vellut vermell amb les puntes girades cap amunt, van ensopegar l’un amb l’altre i l’ésser va caure, fent un soroll peculiar, com una gàrgara solitària. Va deixar anar el bastó, va rodolar de costat, va intentar aixecar-se i finalment va caure a terra. El sol brutal se li reflectia en els ulls oberts, i el Roland va veure uns filets blancs de vapor que començaven a enfilar-se des de la seva pell, la qual ràpidament va anar perdent aquell color verdós. També se sentia un xiulet, com un gargall sobre una estufa calenta.

«Així ja no caldran explicacions», va pensar el Roland, i va repassar els altres amb els ulls.

—Entesos; ha estat el primer de moure’s. ¿Qui vol ser el segon?

Ningú, semblava. Es van quedar allà, observant-lo, sense acostar-s’hi…, però tampoc van recular. El Roland va pensar (com en el cas del gos de la creu) que els havia de matar a tots ara que els tenia a tir, que s’havia de treure l’altra pistola i abatre’ls tots. Només trigaria uns segons, i seria un joc de nens per a les seves mans experimentades, encara que algun intentés fugir. Però no podia. En fred, no. No era d’aquesta mena d’assassins… Si més no, encara no.

Molt lentament, va començar a recular, primer desviant-se al voltant de l’abeurador i després col·locant-s’hi al darrere. Quan el Barret de Bolet va fer una passa endavant, el Roland no va donar l’oportunitat als altres d’imitar-lo; va engegar un tret a la pols del carrer Major, un parell de centímetres davant del peu del Barret de Bolet.

—Aquesta és l’última advertència —va dir, en un to sinistre. No estava segur que l’entenguessin, però tant li feia. S’imaginava que devien copsar prou bé la música del seu to—. La pròxima bala que dispari anirà al cor d’un de vosaltres. El que vull és que estigueu quiets i me n’aniré. Teniu aquesta oportunitat. Seguiu-me i morireu. Fa massa calor per jugar i he perdut la…

—Buuu! —va cridar una veu aspra i líquida darrere d’ell. Transmetia una joia inconfusible. El Roland va veure una figura que sortia de les ombres del carro trabucat, al qual estava a punt d’arribar, i va tenir el temps just per entendre que hi havia un d’aquells éssers verds amagat darrere seu.

Quan el Roland es començava a girar, un bastó va picar-li l’espatlla, i li va entumir el braç dret fins al canell. Va aguantar l’arma i va disparar, però la bala es va enclastar a les rodes del carro, va esclafar un radi de fusta i va fer girar la roda al seu eix amb un soroll agut i grinyolant. Darrere d’ell, va sentir uns éssers verds que emetien crits aspres, com lladrucs, mentre se li abraonaven.

La cosa que havia estat amagada darrere el carro trabucat era un monstre amb dos caps que li sortien d’un coll: un era un vestigi de la cara fluixa d’un cadàver; l’altre era igual de verd, però més animat. Uns llavis amples es van obrir en un somriure joiós mentre l’ésser alçava el bastó per tornar-lo a atacar.

El Roland va disparar amb la mà esquerra, la que no tenia entumida i inútil. Va tenir temps de col·locar una bala en el somriure del pioner; el va fer recular en una esquitxada de sang i dents i el bastó li va caure dels dits relaxats. Aleshores els altres li van caure al damunt, amb cops i bastonades.

El pistoler va poder esquivar el primer parell de cops, i hi va haver un moment en què va pensar que podria esquitllar-se cap a darrere del carro trabucat, rodolar, girar i començar a disparar. Segur que ho podria fer. Segur que la seva recerca de la Torre Obscura no s’acabaria en aquell carrer castigat pel sol d’un poblet perdut de l’oest anomenat Eluria, a mans de mitja dotzena de mutants lents amb la pell verda. Segur que el ka no podia ser tan cruel.

Però el Barret de Bolet el va enxampar amb un cop de costat brutal, i el Roland va topar contra la roda de darrere del carro que rodava en lloc de passar pel seu costat. Mentre s’arrossegava de quatre grapes, encara intentant girar-se i esquivar els cops que li queien al damunt, va veure que n’hi havia molts més que mitja dotzena. Carrer amunt, veia venir cap a la plaça del poble trenta homes i dones verds pel cap baix. Allò no era un clan sinó una punyetera tribu sencera. I a plena llum del dia! Els mutants lents eren, segons la seva experiència, éssers que estimaven la fosca, gairebé bolets verinosos amb cervell, i no n’havia vist mai cap com aquells. Eren…

El de la samarreta vermella era una femella. Els pits nus gronxant-se sota la bruta samarreta vermella van ser l’última cosa que va veure el Roland clarament mentre se li amuntegaven a sobre i al voltant, apallissant-lo amb els bastons. El bastó dels claus clavats li va caure al panxell dret, enfonsant ben endins les seves pues rovellades. Va tornar a intentar aixecar una de les grans pistoles (començava a veure-hi borrós, ara, però això no els serviria de res si es posava a disparar; sempre havia estat el més dotat de tots; el Jamie De Curry havia proclamat una vegada que el Roland podia disparar amb els ulls embenats, perquè tenia ulls als dits), i l’hi van treure de la mà amb una puntada de peu. Tot i que encara sentia el lliscós tacte de sàndal de l’altra, va pensar que igualment ja no la tenia.

Els ensumava: una pudor forta i podrida de carn putrefacta. ¿O només eren les seves mans, que aixecava en un feble i inútil esforç per protegir-se el cap? ¿Les mans, que havien estat en contacte amb l’aigua contaminada on flotaven bocins de la pell del noi mort?

Els pals li queien a sobre, l’apallissaven per tots cantons, com si la colla de verds volgués no tan sols matar-lo d’una pallissa, sinó també pastar-lo. I mentre anava caient en la foscor que veia clarament que seria la seva mort, va sentir els insectes que cantaven, el gos a qui havia perdonat la vida que bordava i el dringar de les campanes penjades a la porta de l’església. Aquells sons es fonien en una música estranyament tendra. Però això també va desaparèixer; la foscor ho va engolir tot.

II. ASCENSIÓ. PENJAT. BELLESA BLANCA. DOS MÉS. EL MEDALLÓ

El retorn al món del pistoler no va ser com recuperar la consciència després d’un cop, que ja li havia passat altres vegades, ni tampoc va ser com despertar-se d’un son. Va ser com una ascensió.

«Sóc mort», va pensar en un determinat moment…, quan havia recuperat ni que fos parcialment la capacitat de pensar. «Sóc mort i pujo cap a on sigui que es trobi el més enllà. Deu anar així. Els càntics que sento deuen ser els càntics de les ànimes mortes».

La foscor total va donar pas a la grisor dels núvols de pluja, i després a la grisor més lleugera de la boira. Tot es va anar il·luminant cap a la claredat uniforme d’una boira pesant moments abans que el sol l’esquinci. I enmig de tot plegat hi havia la sensació de «pujar», com si estigués atrapat en un corrent ascendent lleuger però intens.

A mesura que disminuïa la sensació d’ascendir i creixia la claror darrere les seves parpelles, el Roland finalment va començar a creure que encara era viu. Van ser els càntics el que el van convèncer. No eren ànimes mortes, ni una munió d’àngels celestials descrits en algun moment pels predicadors de l’Home-Jesús, sinó aquells insectes. Tenien una retirada als grills, però amb una veu més dolça. Els que havia sentit a Eluria.

Mentre pensava tot això, va obrir els ulls.

El convenciment que encara era viu es va posar seriosament a prova, perquè el Roland es va trobar penjat en un món d’una blanca bellesa; el primer pensament perplex que va tenir va ser que era al cel, flotant en un núvol de bon temps. Al seu voltant tot ho omplia el càntic aflautat dels insectes. Però ara també sentia el repic de les campanes.

Va intentar girar el cap i es va gronxar en una mena d’arnès. Va sentir que cruxia. El suau càntic dels insectes, com grills entre l’herba al capvespre, a la seva casa de Gilead, va vacil·lar i el ritme que seguien es va trencar. Mentre això passava, una punyida de dolor com un arbre li va pujar per l’esquena. No tenia ni idea de què podien ser les seves branques ardents, però sens dubte el tronc era la seva espinada. Un dolor encara més letal se li va enfonsar a la part baixa d’una cama (estava tan confós que no va saber distingir quina). «Aquí és on m’han clavat el bastó amb els claus», va pensar. I més dolor al cap. Es notava el crani com un ou esquerdat per totes bandes. Va cridar, i no es va poder creure que aquell esgarip aspre de corb hagués eixit de la seva gola. Li va semblar que també sentia, molt fluixet, els lladrucs del gos de la creu, però allò devia ser producte de la seva imaginació.

«¿Que em moro? ¿Per ventura m’he despertat al moment final?».

Una mà li va fregar el front. Ho sentia però no ho veia; uns dits que li seguien la pell, s’aturaven ara i adés per fer un massatge a una contracció o una arruga. Deliciós, com un glop d’aigua fresca en un dia calorós. Va començar a tancar els ulls, i llavors li va venir una idea espantosa: ¿i si aquella mà era verda, i si la seva propietària duia una samarreta esparracada vermella sobre les seves mamelles caigudes?

«I si ho és, ¿què? ¿Què hi podries fer?».

—Xxxt, home —va dir una veu de dona…, o potser era de noia. La primera persona en qui el Roland va pensar va ser la Susan, la noia de Mejis, la que s’havia dirigit a ell tractant-lo de vós.

—On…, on…

—Xxxt, no et moguis. És massa aviat.

El dolor de l’esquena minvava, però la imatge del dolor com un arbre persistia, perquè la seva pell semblava moure’s com les fulles sota una lleugera brisa. ¿Com podia ser?

Va deixar córrer la pregunta —les va deixar córrer totes— i es va concentrar en la maneta fresca que li acaronava el front.

—Xxxt, home bell. Que l’amor de Déu sigui amb tu. Tanmateix, estàs molt malferit. Estigues quiet. Guareix-te.

El gos havia parat de bordar (si és que havia estat bordant), i el Roland va tornar a percebre aquell lleuger cruixit. Li recordava les traves dels cavalls, o alguna cosa («cordes per a una forca») en què s’estimava més no pensar. Ara li semblava que sentia pressió sota les cuixes, a les natges, i potser…, sí…, a les espatlles.

«No sóc pas en un llit. Em sembla que estic per sobre un llit. ¿És possible?».

Va suposar que podia ser en un cabestrell. Li semblava recordar una ocasió, quan era petit, en què havien suspès un home d’aquella manera a la sala del metge de cavalls, darrere de la Gran Sala. Era un mosso d’estable que s’havia cremat amb querosè, massa per estirar-lo al llit. L’home havia mort, però no prou aviat; durant dues nits, els seus brams havien omplert el dolç aire estiuenc de les Zones d’Assemblea.

«¿Aleshores estic cremat, no sóc més que una cendra amb cames, penjada d’un cabestrell?».

Els dits li van tocar el centre del front, fent-li desaparèixer l’arruga que se li formava. I era com si la veu que acompanyava la mà Ü hagués llegit els pensaments, collint-los amb les puntes dels seus dits savis i apaivagadors.

—Et posaràs bé si Déu ho vol, sai —va dir la veu de la mà—. Però el temps pertany a Déu, no a tu.

«No», hauria volgut dir, si hagués pogut. «El temps pertany a la Torre».

Aleshores va tornar a anar-se’n avall, descendint tan suaument com havia ascendit, allunyant-se de la mà i dels sons somniosos dels insectes cantants i dels repics de les campanetes. Hi va haver un interval que potser va ser de son, o potser d’inconsciència, però no va tornar del tot a baix.

En un moment determinat li va semblar que sentia la veu de la noia, però no n’estava segur, perquè aquesta vegada era una veu forta per la fúria o per la por, o per totes dues coses.

—No! —cridava—. No te’l pots endur i ho saps! Vés-te’n pel teu camí i para de parlar-ne, ara mateix!

Quan va recuperar la consciència per segona vegada, no estava més fort de cos, però sí una mica més recuperat de cap. El que va veure quan va obrir els ulls no estava embolcallat en núvols, però d’entrada se li va tornar a acudir aquella mateixa frase: «Blanca bellesa». En molts sentits era el lloc més bonic que el Roland havia vist mai a la seva vida…, en part perquè encara tenia una vida, això sí, però sobretot perquè era un indret extraordinari i pacífic.

Era una sala immensa, alta i llarga. Quan el Roland finalment va girar el cap —amb compte, amb molt de compte— per mesurar-la tan bé com pogués, va pensar que devia fer pel cap baix dos-cents metres de punta a punta. Era estreta, però l’alçada donava a l’espai una sensació enorme de ventilació.

No hi havia les parets o sostres que li eren familiars; era una mica com ser en una tenda immensa. Damunt seu, el sol difonia la seva llum a través d’uns panells inflats d’una seda prima i blanca, i els convertia en els brillants bonys que abans havia pres per núvols. Per sota d’aquest baldaquí sedós, la sala era grisenca com el capvespre. Les parets, també de seda, s’inflaven com veles tocades per una brisa lleugera. De cada pany de paret penjava una corda corbada pel pes d’unes campanetes, les quals fregaven la roba i repicaven en una unanimitat baixa i encisadora, com carillons al vent, quan les parets s’arrissaven.

Un passadís corria pel centre de la llarga sala i a cada canto hi havia files de llits, tots amb llençols nets i blancs i coixins blancs i flonjos al capçal. N’hi devia haver ben bé quaranta al racó més allunyat del passadís, tots buits, i uns altres quaranta al costat del Roland. Hi havia dos llits més ocupats, un al costat del Roland a la seva dreta. Aquell noi…

«És el vailet. El que hi havia a l’abeurador».

La idea va posar la pell de gallina al Roland i li va provocar un ensurt desagradable i supersticiós. Va mirar amb més atenció el noi adormit.

«No pot ser. Deus estar desorientat; no pot ser».

Però un escrutini més atent no li va permetre foragitar aquesta idea. Sens dubte semblava el vailet de l’abeurador, segurament malalt (si no, ¿què hi feia, en un lloc com aquell?), però de cap manera mort; el Roland podia veure el panteix suau del pit amunt i avall, i de tant en tant un estremitent dels dits, que li penjaven per un cantó del llit.

«No el vas mirar prou de prop per estar segur de res, i, després d’uns dies en aquell abeurador, ni la seva mare mateix no hauria pogut assegurar que era ell».

Però el Roland, que havia tingut mare, sabia que això no era veritat. També sabia que havia vist el medalló daurat al coll del noi. Just abans de l’atac dels éssers verds, l’havia arrencat del coll del cadàver del noi i se l’havia guardat a la butxaca. Ara algú —els propietaris d’aquell lloc, segurament, els que havien retornat màgicament el noi James a la seva vida interrompuda— havia pres el medalló al Roland i l’havia tornat a penjar del coll del xicot.

¿Ho havia fet la noia de la mà deliciosament fresca? ¿S’havia pensat que el Roland era un necròfag que robava els morts? No volia pensar que sí. De fet, aquella idea el va posar més nerviós que no pas pensar que el cos botit del jove vaquer hagués estat retornat a la seva dimensió normal i s’hagués reanimat.

Cap al fons del passadís, pel seu cantó, a una dotzena si fa no fa de llits buits de distància del noi i del Roland Deschain, el pistoler va veure un tercer intern d’aquella insòlita infermeria. Aquell home semblava tenir ben bé quatre vegades més edat que el vailet i el doble que el pistoler. Tenia una llarga barba, més grisa que negra, que li penjava per sobre el pit, partida pel mig i esbullada. La cara sobre la barba estava colrada pel sol, molt arrugada, i tenia bosses sota els ulls. Des de la galta esquerra fins al pont del nas tenia una marca fosca i gruixuda que el Roland va interpretar que devia ser una cicatriu. El barbut dormia o estava inconscient —el Roland el sentia roncar— i estava suspès un metre per sobre el seu llit, sostingut per una complexa sèrie de cinturons blancs que lluïen en aquell ambient enfosquit. Els cinturons s’encreuaven i creaven tot un seguit de números vuit al voltant del cos de l’home. Semblava un insecte en una xarxa exòtica d’aranya. Duia una camisa de dormir blanca vaporosa. Un dels cinturons li passava per sota les natges, i li pujava l’entrecuix de tal manera que semblava oferir el bony de les seves parts més íntimes cap a l’aire grisós i entelat. Per sota del seu cos, el Roland li podia veure les formes de les cames entre les ombres fosques. Semblaven tortes com antics arbres morts. El Roland no volia ni pensar per quants llocs se les devia haver trencat perquè tinguessin aquell aspecte. Tanmateix, semblava que es moguessin. ¿Com podia ser, si el barbut estava inconscient? Devia ser un efecte de la llum, potser, o de les ombres…, potser la vaporosa camisa que duia l’home es bellugava amb la brisa lleugera, o…

El Roland va apartar la vista cap als inflats panells de seda de dalt, intentant controlar el batec accelerat del seu cor. El que havia vist no ho havia provocat el vent, ni una ombra, ni res de res. Les cames de l’home es movien sense moure’s…, tal com el Roland havia sentit que l’esquena se li movia sense moure’s. No sabia què podia ser la causa d’aquell fenomen, i no ho volia saber, si més no de moment.

—No estic preparat —va xiuxiuejar. Es notava els llavis secs. Va tornar a tancar els ulls, desitjós d’adormir-se, desitjós de no pensar en el que podien indicar les cames tortes del barbut en relació amb la seva pròpia condició. Però…

«Però val més que et preparis».

Aquella era la veu que sempre semblava presentar-se quan intentava mandrejar, saltar-se una tasca o prendre el camí més fàcil per evitar un obstacle. Era la veu del Cort, el seu vell mestre. L’home el bastó del qual de petits tots ells temien. Tanmateix, no temien tant el seu bastó com la seva llengua. Temien els seus sarcasmes quan ells eren febles, el seu menyspreu quan es queixaven o provaven de somicar sobre la seva fortuna.

«¿Ets un pistoler, Roland? Si és que ho ets, més val que et preparis».

El Roland va obrir els ulls una altra vegada i va tornar a girar el cap a l’esquerra. Mentre ho feia, va notar que alguna cosa se li desplaçava pel pit.

Bellugant-se molt a poc a poc, va treure la mà dreta del cabestrell que la sostenia. El dolor de l’esquena es va despertar i va rondinar. Va parar de bellugar-se fins que va decidir que el dolor no empitjoraria (si més no, si vigilava); llavors va aixecar la mà fins al pit. Hi va trobar una roba teixida amb finor. Cotó. Va abaixar la barbeta cap a l’estèrnum i va veure que duia una camisa com la que embolicava el cos del barbut.

El Roland es va ficar la mà pel coll de la camisa i va notar una cadeneta. Una mica més avall, els seus dits van trobar una forma metàl·lica rectangular. Va pensar que sabia de què es tractava, però n’havia d’estar segur. La va estirar, encara movent-se amb molta cura, intentant no utilitzar els músculs de l’esquena. Un medalló d’or. Va desafiar el dolor i va aixecar el medalló fins a una distància en què podia llegir el que hi havia gravat:

James

Estimat per la família. Estimat per DÉU



Se’l va tornar a ficar per dintre de la camisa i va mirar el noi adormit al llit del costat, a dins del llit, i no suspès enlaire. El llençol només el tapava fins a la caixa toràcica, i el medalló descansava sobre el pit blanc i immaculat de la seva camisa. El mateix medalló que duia el Roland ara. Llevat que…

El Roland va creure que ho havia entès, i entendre alguna cosa va ser un alleujament.

Va tornar a mirar el barbut, i va veure una cosa extraordinàriament rara: la gruixuda línia negra que travessava la galta i el nas de l’home barbut havia desaparegut. Al seu lloc hi havia un senyal d’un vermell rosat, com d’una ferida que es cura…, com un tall, o potser una ganivetada.

«M’ho imaginava».

«No, pistoler», va tornar la veu del Cort. «Els de la teva mena no estan fets per imaginar. Ho saps prou bé».

Aquella mica de moviment l’havia tornat a cansar…, o potser havia estat tant pensar el que realment l’havia cansat. Els insectes cantors i els repics de les campanes combinats s’assemblaven massa a una cançó de bressol per resistir-s’hi. Aquesta vegada, quan el Roland va tancar els ulls, es va adormir.

III. CINC GERMANES. LA JENNA. ELS METGES D’ELURIA. EL MEDALLÓ. UNA PROMESA DE SILENCI

Quan el Roland es va tornar a despertar, primer va estar segur que encara dormia. Que somniava. Que tenia un malson.

En una ocasió, en l’època que havia conegut la Susan Delgado i se n’havia enamorat, havia topat amb una bruixa que es deia Rhea, la primera bruixa autèntica del Món-Mig que havia conegut. Era ella qui havia provocat la mort de la Susan, tot i que el Roland també hi havia tingut alguna cosa a veure. Llavors, en obrir els ulls i veure la Rhea no tan sols una vegada, sinó cinc, va pensar: «Això és el que passa quan recordes els vells temps. Evocant la Susan, també he evocat la Rhea del Cöos. La Rhea i les seves germanes».

Totes cinc anaven guarnides amb hàbits inflats, blancs com les parets i els panells del sostre. Les seves antigues cares d’harpies estaven emmarcades en toques igual de blanques, i la pell era tan grisa i resseca com la terra colpida per la sequera. Penjant com filactèries de les bandes de seda que els lligaven els cabells (si és que en tenien), duien files de campanetes diminutes que repicaven quan elles es movien o parlaven. Sobre els pits nevats dels seus hàbits hi havia brodada una rosa color roig de sang…, el sigul de la Torre Obscura. En veure-ho, el Roland va pensar: «No somnio pas. Aquestes bruixotes són reals».

—Es desperta! —va cridar una d’elles amb una veu anguniosament coqueta.

—Ooooh!

—Ooooooh!

—Ah!

Es bellugaven com ocellets. La del centre va fer un pas endavant, i, en fer-ho, la fesomia li va tremolar com les parets de seda’ de la sala. No eren pas tan velles, va veure; de mitjana edat potser sí, però velles no.

«Sí. Sí que són velles. Han canviat».

La que va prendre la veu cantant era més alta que les altres, i tenia un front ample i lleugerament protuberant. Es va inclinar cap al Roland, i les campanes que li penjaven del front van repicar. Aquell soroll li va fer venir basques i el va fer sentir més feble que feia un moment. Els ulls d’avellana eren intensos. Cobdiciosos, potser. Li va tocar la galta un moment, i va ser com si un entumiment se li escampés per la zona. Després va mirar avall, i una expressió que podia ser d’inquietud li va garratibar la cara. Va apartar la mà.

—Estàs despert, home bell. A fe que sí. Molt bé.

—¿Qui sou? ¿On sóc?

—Som les germanetes d’Eluria —va dir ella—. Sóc la germana Mary. Elles són la germana Louise, la germana Michela i la germana Coquina…

—I la germana Tamra —va dir la darrera—. Una preciositat de vint-i-un anyets. —Va fer una rialleta. La cara li va tremolar i per un moment va tornar a ser vella com el món. Amb el nas ganxut i la pell grisenca. El Roland va tornar a pensar en la Rhea.

Se li van acostar més, envoltant el complicat arnès en què estava suspès, i quan el Roland es va arronsar, el dolor li va pujar per l’esquena i li va tornar a fer mal la cama. Va gemegar. Les tires que el sostenien van cruixir.

—Oooooh!

—Fa mal!

—Pateix!

—Fa un mal horrorós!

Es van acostar encara més, com si el seu dolor les fascinés. I ell sentia l’olor que feien, una flaire seca de terra. La que es deia germana Michela va estirar una mà…

—Marxeu! Deixeu-lo! ¿Que no us ho havia dit?

En sentir aquesta veu van recular sobresaltades. La germana Mary semblava especialment empipada. Però es va apartar, amb una última mirada (el Roland ho hauria jurat) al medalló que li penjava del pit. Se l’havia ficat sota la camisa quan s’havia despertat, però ara el tenia per fora.

Va aparèixer una sisena germana, empenyent sense manies la Mary i la Tamra. Aquesta potser sí que només tenia vint-i-un anys, i les galtes enceses, la pell llisa i els ulls foscos. El seu hàbit blanc s’inflava com en un somni. La rosa roja del pit destacava com una maledicció.

—Marxeu! Deixeu-lo!

—Ooooh, estimada! —va cridar la germana Louise amb una veu alhora riallera i enfadada—. Ves per on, la Jenna, la petita se’ns ha enamorat!

—És veritat! —va dir la Tamra, rient—. El cor de la nena és tot seu!

—Oh, sí que és seu! —va corroborar la germana Coquina.

La Mary es va girar cap a la noia, amb els dits premuts en una línia fina:

—Aquí no hi has de fer res, descarada.

—Si jo dic que sí, és que sí —va contestar la germana Jenna. Semblava més tranquil·la. Un rínxol de cabells negres se li havia escapat de la toca i li feia com una coma al mig del front—. Marxeu. No està per aguantar les vostres bromes i bestieses.

—No ens vinguis amb ordres —va dir la germana Mary—, nosaltres no fem mai broma. Ho saps molt bé, germana Jenna.

La cara de la noia es va estovar un xic, i el Roland va veure que tenia por. Li va fer agafar por per ella. I per ell mateix, també.

—Marxeu —va repetir—. Encara no és el moment. ¿No heu d’atendre els altres?

La germana Mary s’ho va rumiar. Les altres l’observaven. Finalment va brandar el cap i va somriure al Roland. De nou li va semblar que la cara de la noia tremolava, com si la veiés a través d’una boirina de calor. El que va veure (o es va pensar que veia) al darrere era horrorós i estava alerta.

—Espera’t, home bell —va dir al Roland—. Estigues una mica més amb nosaltres, i et guarirem.

«¿I quin remei em queda?», va pensar el Roland.

Les altres van riure, amb rialletes d’ocellet que semblaven enfilar-se per la mitja foscor com cintetes. La germana Michela fins i tot li va enviar un petó.

—Anem, noies! —va cridar la germana Mary—. Deixarem una estona la Jenna sola amb ell en record de la seva mare, que tant estimàvem! —I després d’això, va guiar les altres, com cinc ocells blancs volant pel passadís central, amb les faldilles bellugant-se d’un cantó a l’altre.

—Gràcies —va dir el Roland, mirant la propietària de la mà fresca…, perquè sabia que era ella la que l’havia apaivagat.

Ella li va agafar els dits com per demostrar-li-ho, i els hi va acariciar.

—No et volen cap mal —va dir, però el Roland veia que no s’ho creia ni ella, com tampoc s’ho creia ell. Estava atrapat allà, ben atrapat.

—¿Què és aquest lloc?

—El nostre lloc —va dir ella senzillament—. La llar de les germanetes d’Eluria. El nostre convent, si en vols dir així.

—Això no és un convent —va dir el Roland, mirant cap als llits buits—. És una infermeria, ¿oi?

—Un hospital —va dir ella, encara acariciant-li els dits—. Nosaltres servim els metges…, i ells ens serveixen a nosaltres. —El Roland estava fascinat pel rínxol negre que li queia sobre el front de color crema, i l’hi hauria tocat, si hagués gosat aixecar la mà. Només per provar-ne la textura. El trobava bonic perquè era l’única cosa negra enmig de tota aquella blancor. El blanc ja no tenia cap encís per ell—. Som hospitaleres…, o ho érem, abans que el món continués endavant.

—¿Sou de l’Home-Jesús?

Es va quedar com parada un moment, gairebé esmaperduda, i després va riure alegrement.

—No, i ara!

—Si sou hospitaleres…, infermeres…, ¿on són els metges?

Ella el va mirar, mossegant-se el llavi, com si intentés decidir-se. El Roland va trobar molt encisadora aquella vacil·lació, i es va adonar que, malalt o no, veia una dona com una dona per primera vegada des que la Susan Delgado havia mort, i, d’allò, ja en feia molt de temps. D’aleshores ençà el món havia canviat de dalt a baix, i no precisament per millorar.

—¿Ho vols saber de debò?

—I tant que sí —va contestar ell una mica estranyat. I una mica inquiet, també. Va vigilar si la cara li tremolava i canviava, com havien fet les cares de les altres. No va tremolar. Tampoc desprenia aquella flaire desagradable de terra morta.

«Espera’t», va advertir-se a si mateix. «No et creguis res, aquí, i encara menys els teus sentits. Per ara no».

—Suposo que sí —va dir ella sospirant. Va fer repicar les campanetes del seu front, que eren més fosques que les de les altres noies; no eren negres com els seus cabells, sinó d’un to d’antracita, com si haguessin estat penjades sobre el fum d’una foguera. Tanmateix, el seu so era el més argentat—. Promet-me que no cridaràs ni despertaràs el nin del llit del costat.

—¿El nin?

—El vailet. ¿M’ho promets?

—Sí —va dir ell, parlant en el dialecte mig oblidat de l’Arc Exterior sense ni adonar-se’n. El dialecte de la Susan—. Fa molt de temps que no crido, bonica.

Ella es va enrojolar encara més, i unes roses més naturals i animades que la del seu pit li van pujar a les galtes.

—No diguis bonic a allò que no pots veure bé —va dir.

—Doncs enretira’t la lligadura que portes.

Li podia veure la cara perfectament, però es moria de ganes de veure-li els cabells, gairebé ho anhelava. Una cascada de negre en tota aquella blancor misteriosa. Però els devia dur curts; podia ser que les del seu orde els portessin curts, tot i que per algun motiu li semblava que no.

—No, no està permès.

—¿Qui no ho permet?

—La Gran Germana.

—¿La que es fa dir Mary?

—Sí, ella. —Es va apartar, i va mirar un moment per sobre l’espatlla. En una altra noia de la seva edat, tan bonica com aquella, aquell gest hauria estat presumit. En ella només era seriós.

—Recorda la teva promesa.

—Sí, no cridaré.

Ella es va acostar a l’home barbut, fent voleiar la faldilla. En la penombra, la noia només projectava una ombra borrosa en els llits buits pel costat dels quals passava. Quan va arribar al costat de l’home (que estava inconscient, va pensar el Roland, no tan sols adormit), va mirar enrere cap al Roland una vegada més. Ell li va fer un senyal amb el cap.

La germana Jenna es va acostar més a l’home suspès, al cantó més llunyà del llit, de manera que el Roland la veia a través dels encreuaments i llaços de la seda blanca teixida. La noia va col·locar les mans lleugerament al cantó esquerre del pit de l’home, es va inclinar cap a ell… i va bellugar el cap d’un cantó a l’altre, com aquell que expressa una negativa enèrgica. Les campanes que duia al front van dringar amb força, i el Roland va tornar a sentir aquella estranya punyida a l’esquena, acompanyada d’una lleugera onada de dolor. Era com si s’hagués esgarrifat, sense haver-se esgarrifat, o com si s’hagués esgarrifat en somnis.

El que va passar a continuació gairebé el va fer xisclar; es va haver de mossegar els llavis per no fer-ho. Una vegada més les cames de l’home inconscient va semblar que es moguessin sense moure’s…, perquè va ser el que tenia a sobre el que es va moure. Les canyelles, els turmells i els peus peluts li penjaven per fora de la vora de la camisa. Una onada d’insectes negres li va baixar per les cames. Cantaven amb força, com una columna de l’exèrcit que cantés en plena marxa.

El Roland va recordar la cicatriu negra de la galta i el nas de l’home: la cicatriu que havia desaparegut. Devien haver estat més insectes d’aquests, segurament. I ell també en tenia. Per això podia esgarrifar-se sense esgarrifar-se. En tenia l’esquena plena. Vivint a costa d’ell.

No, aguantar-se un crit no era tan fàcil com s’havia pensat.

Els insectes van baixar fins a les puntes del dits dels peus de l’home suspès, després van saltar com onades, com éssers que saltessin d’una roca a un gorg per banyar-se. Es van organitzar ràpidament i amb facilitat al llençol de sota, i es van posar a marxar cap al terra en un batalló d’uns trenta centímetres d’ample. El Roland no els podia veure gaire bé, la distància era massa gran i la llum massa escassa, però va pensar que potser eren el doble de grans que les formigues, i una mica més petites que les grasses abelles que volaven pels parterres de flors de casa seva.

Cantaven tot desfilant.

L’home barbut no cantava. Mentre els eixams d’insectes que li havien omplert les cames tortes anaven disminuint, l’home tremolava i gemegava. La noia va posar-li la mà al front i el va calmar, cosa que va provocar una mica de gelosia en el Roland, malgrat que li repugnava el que havia vist.

Però, ¿era realment tan repugnant el que havia vist? A Gilead, s’havien utilitzat sangoneres per a alguns mals: inflamacions del cervell, les aixelles i l’engonal, sobretot. Quan es tractava del cervell, les sangoneres, per fastigoses que fossin, sens dubte eren millors que el següent pas, que era la trepanació.

Igualment allò li produïa una gran angúnia, potser només perquè no els podia veure bé, i era horrorós intentar imaginar-se’ls a la seva esquena mentre ell estava allà penjat i indefens. Però no cantaven. ¿Per què? ¿Perquè es nodrien d’ell? ¿Dormien? ¿Totes dues coses alhora?

Els gemecs de l’home barbut havien disminuït. Els insectes marxaven per terra, cap a una de les parets de seda lleugerament arrissades. El Roland els va perdre de vista en les ombres.

La Jenna va tornar al seu costat, amb els ulls ansiosos.

—T’has portat bé. Però he vist com paties; se’t veu a la cara.

—Els metges —va dir ell.

—Sí. Tenen grans poders, però… —va abaixar la veu—. Crec que no poden ajudar més el ramader. Té les cames un xic millor, i les ferides de la cara estan guarides, però té ferides on els metges no poden arribar. —Es va passar una mà per la cintura com per indicar el lloc d’aquestes ferides, o la seva naturalesa.

—¿I jo? —va preguntar el Roland.

—Et van prendre els éssers verds —va dir ella—. Els devies fer enrabiar molt perquè no et van matar de seguida. En lloc d’això et van lligar i et van arrossegar. La Tamra, la Michela i la Louise havien anat a recollir herbes. Van veure els éssers verds jugant amb tu, i els van ordenar que paressin, però…

—¿Els mutants sempre us obeeixen, germana Jenna?

Ella va somriure, potser contenta que recordés el seu nom.

—No sempre, però gairebé sempre. Aquesta vegada els van fer cas, si no no hauries trobat la clariana entre els arbres.

—Ja m’ho imagino.

—Gairebé no et quedava pell a l’esquena, estaves vermell del clatell a la cintura. Sempre més tindràs cicatrius, però els metges t’han gairebé guarit. I el seu càntic gairebé no se sent, ¿oi?

—No —va dir el Roland, però pensar en aquelles bestioletes negres per tota la seva esquena, movent-se per la seva carn viva, encara li repugnava—. T’he de donar les gràcies, no t’ho puc agrair prou. Si puc fer res per tu…

—Digue’m com et dius, doncs. Pots fer això.

—Sóc el Roland de Gilead. Un pistoler. Tenia revòlvers, germana Jenna. ¿Els has vist?

—No he vist pistoles —va dir ella, però va desviar els ulls. Les roses li van tornar a florir a les galtes. Potser sí que era una bona infermera, i justa, però el Roland la va considerar una mala mentidera. Se’n va alegrar. Els bons mentiders abundaven. La sinceritat, en canvi, era cara de trobar.

«Passem per alt la mentida», va pensar. «Menteix per por, crec».

—Jenna! —El crit va emergir de les ombres més profundes en el punt més llunyà de la infermeria (aquell dia li semblava més llarg que mai, al pistoler) i la germana Jenna va fer un saltiró com si l’haguessin enxampat—. Vine cap aquí! Has dit prou paraules per entretenir vint homes! Deixa’l dormir!

—Sí! —va contestar ella, i després es va girar cap al Roland—. No els diguis que t’he ensenyat els metges.

—No diré res, Jenna.

La noia va dubtar, es va mossegar el llavi una altra vegada i de sobte es va tirar enrere la lligadura. Li va caure cap al clatell en un suau dringueig de campanes. Alliberats del seu confinament, els cabells li van relliscar per les galtes com ombres.

—¿Que sóc bonica? ¿En sóc? Digue’m la veritat, Roland de Gilead, no em vulguis afalagar. Perquè l’afalac només dura el temps que una espelma triga a consumir-se.

—Bonica com una nit d’estiu.

El que la noia va veure a la cara d’ell la va complaure més que les seves paraules, perquè va fer un somriure radiant. Es va tornar a col·locar la toca, ficant-se els cabells endins amb les puntes dels dits en gestos ràpids.

—¿Estic bé?

—Endreçada i polida —va dir ell, però després va aixecar amb compte un braç i va assenyalar-li la cella—. Et surt un rínxol…, aquí.

—Sí, em farà parar boja. —Amb una ganyota còmica, se’l va ficar cap a dins. El Roland va pensar com li agradaria petonejar aquelles galtes rosades…, i potser també la boca rosada, ja posat.

—Tot a lloc —va dir ell.

—Jenna! —El crit era més impacient que mai—. Meditacions!

—Vinc de seguida! —va contestar ella, i es va recollir el voluminós faldillam per marxar. Però encara es va girar una altra vegada, amb la cara molt seriosa i solemne—. Una cosa més —va dir amb una veu a un pas de ser un xiuxiueig. Va fer una mirada cautelosa al voltant—. El medalló d’or que portes…, el portes perquè és teu. ¿M’entens…, James?

—Sí. —Va girar el cap una mica cap al noi adormit—. Aquest és el meu germà.

—Si t’ho pregunten, sí. Si diguessis una altra cosa posaries en un greu compromís la Jenna.

No va preguntar si en seria gaire, de greu, i, a més, ella ja havia marxat, com si flotés pel passadís entre els llits buits, amb la faldilla recollida en una mà. Les roses li havien fugit i li havien quedat les galtes i el front cendrosos. Recordava la mirada cobdiciosa a les cares de les altres, com se li havien abraonat en un nus que s’estrenyia…

Sis dones, cinc de grans i una de jove.

Metges que cantaven i se n’anaven arrossegant-se per terra quan els feien fora repicant campanes.

I una sala d’hospital insòlita de potser un centenar de llits, una sala amb el sostre i les parets de seda…

… i tots els llits buits tret de tres.

El Roland no entenia per què la Jenna havia agafat el medalló del noi mort de la butxaca dels seus pantalons i l’hi havia penjat al coll, però s’imaginava que si descobrien que ho havia fet, les germanetes d’Eluria la matarien.

El Roland va tancar els ulls, i la suau melodia dels insectes-metges se’l va tornar a endur flotant cap al son.

IV. UN BOL DE SOPA. EL NOI DEL LLIT DEL COSTAT. LES INFERMERES DE NIT

El Roland somniava que un insecte molt gros (un insecte metge, per ventura) li volava al voltant del cap i no parava de donar-li cops al nas, uns copets que eren més empipadors que dolorosos. Es va espolsar l’insecte diverses vegades, i, tot i que en circumstàncies normals les seves mans eren fantàsticament ràpides, no l’encertava mai. I cada vegada que se li escapava, l’insecte se’n reia.

«Sóc lent perquè he estat malalt», va pensar.

No, em van parar un parany. Em van arrossegar per terra uns mutants lents, em van salvar les germanetes d’Eluria.

El Roland va tenir una imatge sobtada i viva de l’ombra d’un home creixent a partir de l’ombra d’un carro trabucat; va sentir una veu aspra i enriolada:

—Buuu!

Es va despertar amb un sobresalt prou gran per convertir tota la complicació de cabestrells que el sostenien en un gronxador, i la dona que s’havia situat al costat del seu cap, rient cada vegada que li picava el nas suaument amb una cullera de fusta, es va apartar tan de pressa que el bol que duia a l’altra mà li va relliscar dels dits.

Les mans del Roland van sortir disparades, i van ser tan ràpides com sempre (la frustració perquè no podia atrapar l’insecte havia format part del seu somni). Va entomar el bol quan només se n’havien vessat unes gotetes. La dona —la germana Coquina— el va mirar amb els ulls esbatanats.

Li va pujar i baixar un dolor per l’esquena provocat pel moviment sobtat, però no va ser ni de bon tros tan agut com abans, i no va tenir cap sensació de moviment sobre la pell. Potser els «metges» dormien, però li feia l’efecte que havien marxat.

Va allargar la mà per agafar la cullera amb què la Coquina l’havia estat empipant (no el sorprenia gaire que una d’aquelles dones es dediqués a empipar d’aquella manera un home adormit; només l’hauria sorprès si s’hagués tractat de la Jenna), i ella l’hi va donar, encara amb els ulls esbatanats.

—Que veloç que ets! —va dir—. Ha estat com un truc de màgia, i això que t’acabaves de despertar!

—No te n’oblidis, doncs —va dir, i va tastar la sopa. Tenia bocinets de pollastre que suraven. En unes altres circumstàncies segurament l’hauria trobat fada, però en aquell moment li va semblar ambrosia. Va començar a menjar amb desfici.

—¿Què vols dir amb això? —va preguntar ella. La llum era molt tènue, els panys de paret del davant havien adquirit un color carbassa rosat que suggeria el capvespre. Amb aquella llum, la Coquina semblava força jove i bonica…, però era un encís, el Roland n’estava convençut; un maquillatge de bruixeria.

—No volia dir res en concret. —El Roland va deixar estar la cullera perquè el feia menjar massa a poc a poc, i es va acostar el bol als llavis. D’aquella manera va engolir la sopa en quatre glops—. Heu estat molt amables amb mi…

—Prou, ja ho crec que sí! —va exclamar ella, tota indignada.

—… i espero que la vostra amabilitat no tingui motius ocults. Si fos així, germana, no oblidis que sóc ràpid. Perquè jo, de fet, no sempre he estat amable.

Ella no va contestar res, només va agafar el bol quan el Roland l’hi va tornar. Ho va fer amb delicadesa, potser perquè no volia tocar-fi els dits. Va abaixar els ulls cap al medalló, una altra vegada amagat sota la pitrera de la camisa. Ell no va dir res més, perquè no volia debilitar l’amenaça implícita que fi acabava de fer recordant-li que estava desarmat, pràcticament nu i penjat d’un cabestrell perquè l’esquena no fi hagués d’aguantar el pes del cos.

—¿On és la germana Jenna? —va preguntar.

—Ooooh! —va fer la germana Coquina, alçant les celles—. Ens agrada, ¿oi? Ens fa bategar fort el cor… —Es va posar la mà sobre la rosa del pit i la va bellugar ràpidament.

—Res d’això, res d’això —va dir el Roland—, però es va portar bé amb mi. Ella no m’hauria empipat amb una cullera, com has fet tu.

El somriure de la germana Coquina es va fondre. Va fer una expressió alhora enrabiada i amoïnada.

—No l’hi expliquis a la Mary, si et ve a veure més tard, que em posaries en un compromís.

—¿M’he d’amoïnar per això?

—M’hi podria tornar, d’algú que m’ho faci passar malament, fent-ho passar malament a la Jenna —va dir la germana Coquina—. Igualment ara ella és als llibres negres de la Gran Germana. A la germana Mary no li fa cap gràcia la manera com li va parlar la Jenna…, com tampoc n’hi va fer que la Jenna tornés amb nosaltres portant les Campanes Obscures.

Amb prou feines li havien sortit aquestes paraules de la boca la germana Coquina es va posar la mà davant d’aquest òrgan tan freqüentment imprudent, com si s’adonés que havia parlat massa.

El Roland, intrigat pel que havia dit la dona, però sense voler-ho demostrar, només va contestar:

—No li parlaré de tu, si tu no parles a la germana Mary de la Jenna.

La Coquina va fer cara de satisfacció.

—És un tracte, doncs. —Es va inclinar endavant conspiratòriament—. És a la Casa de Meditació. És la coveta del turó on hem d’anar a meditar quan la Gran Germana decideix que ens hem portat malament. S’hi haurà de quedar i rumiar sobre la seva insolència fins que la Mary la deixi marxar. —Va callar un moment i després va dir bruscament—: ¿Qui és aquest del teu costat? ¿Que el coneixes?

El Roland va girar el cap i va veure que el noi s’havia despertat i escoltava. Tenia els ulls igual de foscos que els de la Jenna.

—¿Que si el conec? —va preguntar el Roland, amb un punt de sarcasme que va esperar que fos adequat—. ¿Com vols que no conegui el meu germà?

—El teu germà…, ¿i ell és tan jove i tu tan gran? —Una altra de les germanes va sortir de la foscor: la germana Tamra, que s’havia autoadjudicat vint-i-un anys. Un moment abans d’arribar al llit del Roland, la seva cara era la d’una vellota que no tornaria a fer vuitanta anys…, o potser noranta. Llavors va tremolar i va tornar a tenir la fesomia rodanxona i sana d’una matrona de trenta anys. Tret dels ulls. Continuaven sent groguencs a les còrnies, pastosos als llagrimals i vigilants.

—És el més petit i jo el més gran —va explicar el Roland—. Entremig n’hi ha set més, i vint anys de la vida dels nostres pares.

—Quina gràcia! Doncs si és el teu germà, deus saber com es diu, ¿oi? Ho deus saber la mar de bé.

Abans que el pistoler pogués dubtar, el noi va dir:

—Es pensen que has oblidat un nom tan corrent com John Norman. Que en són, de beneites, ¿oi, Jimmy?

La Coquina i la Tamra van mirar el noi pàl·lid del llit del costat del Roland, clarament empipades… i clarament derrotades. Si més no de moment.

—Ja l’heu alimentat —va dir el noi (el medalló del qual sens dubte proclamava «John. Estimat per la família. Estimat per déu»)—. ¿Per què no marxeu i ens deixeu que tinguem una xerradeta?

—I ara! —va rondinar la germana Coquina—. M’agrada que sigueu tan agraïts, com hi ha món!

—Estic agraït pel que se m’ha donat —va respondre el Norman, mirant-la als ulls—, però no per allò que se’m vol prendre.

La Tamra va esbufegar amb sorna, es va girar violentament de manera que la faldilla va fer un remolí que va aixecar una ràfega d’aire cap a la cara del Roland, i llavors se’n va anar. La Coquina es va quedar un moment més.

—Sigues discret, i per ventura algú que t’agrada més que jo sortirà de la seva cova al matí, en lloc de quedar-s’hi una setmana.

Sense esperar una resposta, es va girar i va seguir la germana Tamra.

El Roland i el John Norman van esperar fins que les dones van ser lluny i aleshores el Norman es va girar cap al Roland i va parlar en veu baixa.

—El meu germà. ¿És mort?

El Roland va fer que sí amb el cap.

—El medalló me’l vaig endur per si un cas trobava algú de la seva família. Però et pertany a tu. T’acompanyo en el sentiment.

—T’ho agraeixo. —El llavi inferior del John Norman va tremolar un moment i després es va calmar—. Sé que els homes verds el van matar, però aquestes velles bruixes no m’ho han volgut dir. Es van carregar els que van voler i van ferir els altres.

—Potser les germanes no ho sabien segur.

—Ho saben. No en tinguis cap dubte. No diuen gaires coses, però en saben moltes. L’única que és diferent és la Jenna. És la que volia dir la vella harpia quan ha dit «la teva amiga», ¿oi?

El Roland va fer que sí amb el cap.

—I ha dit alguna cosa de les Campanes Obscures. M’agradaria saber-ne alguna cosa més, si voler fos poder.

—És especial, la Jenna. Sembla una princesa, algú que té una posició per llinatge i no la pot perdre, i no s’assembla a les altres germanes. M’estava aquí estirat i em feia l’adormit (és més segur, he pensat), però les he sentides parlar. La Jenna acaba de tornar fa poc, i aquelles Campanes Obscures tenen un significat especial…, però la Mary continua sent la que té la paella pel mànec. Crec que les Campanes Obscures només són cerimonials, com els anells que els antics barons es passaven de pares a fills. ¿Va ser ella qui et va penjar la medalla del Jimmy al coll?

—Sí.

—No te la treguis, facis el que facis. —Tenia la cara tensa i ombrívola—. No sé si és per l’or o pel Déu, però no els agrada acostar-s’hi gaire. És l’única raó per la qual encara sóc aquí. —La seva veu es va abaixar en un xiuxiueig—. No són humanes.

—Bé, potser una mica vidents i màgiques, però…

—No! —Fent clarament un esforç, el noi es va repenjar en un colze. Va mirar anguniós el Roland—. Tu penses en fetilleres o bruixes. No són ni fetilleres ni bruixes. No són humanes.

—¿Doncs què són?

—No ho sé.

—¿Com has arribat aquí, John?

En veu baixa, el John Norman va explicar al Roland el que sabia sobre el que li havia passat. Ell, el seu germà i quatre nois més, que eren ràpids i tenien bons cavalls, els havien llogat com a exploradors, perquè, cavalcant amunt i avall, protegissin una llarga caravana de set carros que transportava mercaderies —llavors, menjar, correu i quatre núvies encarregades— a una ciutat no incorporada que es deia Tejuas, a uns tres-cents quilòmetres a l’oest d’Eluria. Els exploradors cavalcaven de punta a punta del comboi de mercaderies dividits en dos grups; cada germà anava amb un grup, perquè, segons el Norman, quan estaven junts es barallaven com…, bé…

—Com germans —va proposar el Roland.

El John Norman va fer un somriure breu i afligit.

—Sí —va dir.

El trio del qual formava part el John havia estat cavalcant a la rereguarda, uns tres quilòmetres per darrere dels carros, quan els mutants verds els havien parat una emboscada a Eluria.

—¿Quants carros vas veure quan hi vas arribar? —va preguntar al Roland.

—Només un. Bolcat.

—¿Quants morts hi havia?

—Només el teu germà.

El John Norman va bellugar el cap amb tristesa.

—No se’l devien endur a causa del medalló, crec.

—¿Els mutants?

—Les germanes. Als mutants, tant se’ls en dóna, de l’or o de Déu. En canvi, aquestes bruixes… —Va mirar cap a la fosca, que llavors era gairebé completa. El Roland va sentir que la letargia es tornava a ensenyorir d’ell, però fins més tard no es va adonar que la sopa estava drogada.

—¿I els altres carros? —va preguntar el Roland—. ¿Els que no es van capgirar?

—Els mutants se’ls devien endur, i les mercaderies també —va dir el Norman—. A ells no els interessa ni l’or ni Déu; a les germanes no els interessen les mercaderies. Elles ja tenen les seves pròpies menges, en les quals més m’estimo no pensar-hi. Són coses fastigoses…, com aquells insectes.

Ell i els altres genets de la rereguarda havien galopat cap a Eluria, però quan hi van arribar la lluita ja s’havia acabat. Hi havia homes a terra pertot arreu, alguns de morts, però la majoria encara vivien. Almenys dues de les núvies encarregades encara eren vives. Els supervivents que podien caminar eren agrupats pels éssers verds; el John Norman recordava molt bé el del barret de bolet i la dona de la samarreta vermella esparracada.

El Norman i els altres dos havien intentat defensar-se. Ell havia vist que una fletxa feria un dels seus companys i ja no va veure res més; algú li havia picat el cap des de darrere i s’havien apagat els llums.

El Roland es va preguntar si l’atacant havia cridat «Buuu!» abans de colpejar-lo, però no l’hi va demanar.

—Quan em vaig despertar, era aquí —va dir el Norman—. Vaig veure que alguns dels altres, la majoria, tenien aquells maleïts insectes a sobre.

—¿Els altres? —El Roland va mirar cap als llits buits. En la foscor creixent, resplendien com illes blanquinoses—. ¿Quants en van portar?

—Ben bé vint. Es van curar…, els insectes els van curar…, i aleshores, un per un, van anar desapareixent. M’adormia, i quan em despertava hi havia un altre llit buit. Van desaparèixer un per un, fins que només vam quedar jo i aquell d’allà baix.

Va mirar el Roland amb solemnitat.

—I ara tu.

—Norman. —Al Roland se li emboirava el cap—. Jo…

—Em sembla que ja sé què et passa —va dir el Norman. Semblava parlar des de molt lluny…, potser des de més enllà de la corba de la terra—. És la sopa. Però bé hem de menjar, els homes. I les dones també. Si és que és una dona natural, és clar. Aquestes no en són, de naturals. Ni la germana Jenna és natural. És maca, però no és natural. —Cada vegada més i més lluny—. I acabarà sent igual que elles, al final. Creu-me.

—No em puc moure. —Fins i tot dir això li exigia un esforç enorme. Era com arrossegar pedres.

—No. —El Norman va riure sense més ni més. Era un so impactant, i va ressonar en la foscor creixent que omplia el cap del Roland—. No és només una medecina per dormir, el que t’han posat a la sopa; també és medecina per no moure’s. A mi no em passa res important…, ¿per què creus que encara sóc aquí?

Llavors el Norman ja no parlava des de la corba de la terra sinó potser des de la lluna. Va dir:

—No crec que cap de nosaltres torni a veure brillar el sol en una plana mai més.

«En això t’equivoques», va intentar contestar el Roland, i alguna cosa més per l’estil, però no li va sortir res. Va navegar cap al cantó fosc de la lluna, perdent totes les seves paraules en el buit que hi va trobar.

Tanmateix, no va acabar de perdre la consciència de si mateix. Potser la dosi de «medecina» de la sopa de la germana Coquina s’havia calculat malament, o potser només era que no havien pogut provar-ne mai els maleficis en un pistoler, i no sabien que ell ho era.

Llevat de la germana Jenna, és clar; ella sí que ho sabia.

En algun moment de la nit, unes veus xiuxiuejants i enriolades i unes campanetes que repicaven suaument el van fer tornar de la foscor on s’havia estat esperant, no del tot adormit ni inconscient. Al seu voltant, tan constants que amb prou feines els sentia, hi havia els «metges» cantants.

El Roland va obrir els ulls. Va veure una llum pàl·lida i dansant en la negror de l’ambient. Les rialletes i els xiuxiueigs eren més a prop. Va intentar girar el cap i primer no va poder. Va descansar, va arreplegar tota la voluntat en una esfera blava i dura i ho va tornar a provar. Aquesta vegada el seu cap sí que es va girar. Només una mica, però amb una mica n’hi havia prou.

Eren cinc germanetes: la Mary, la Louise, la Tamra, la Coquina i la Michela. S’acostaven pel llarg corredor de la fosca infermeria, rient com criatures a punt de fer una broma i carretejant llargs ciris en canelobres de plata, i les campanetes del front de les seves lligadures emetien petits drings argentats. Es van col·locar al voltant del llit de l’home barbut. Del mig del cercle, la flama del ciri s’alçava en una columna trèmula que moria abans d’arribar a mig camí del sostre sedós.

La germana Mary va parlar breument. El Roland va reconèixer-li la veu, però no l’entenia; no era ni la parla baixa ni l’alta, sinó una llengua completament diferent. Va distingir una frase —can de lach, mi him en tow— i no tenia ni idea del que podia voler dir.

Es va adonar que de cop només se sentia el repic de les campanes, que els insectes metges s’havien aturat.

—Ras me! On! On! —va cridar la germana Mary amb una veu aspra i potent. Els ciris es van apagar. La llum que es transparentava a les ales de les seves toques quan estaven al voltant del llit de l’home barbut va desaparèixer, i tot va tornar a ser foscor.

El Roland va esperar a veure què passaria després, amb la pell freda. Va intentar flexionar les mans o els peus, però no podia. Havia pogut girar el cap potser quinze graus; tret d’això, estava paralitzat com una mosca atrapada i penjada en la teranyina d’una aranya.

El repic fluix de les campanes en la foscor…, i després uns xuclaments. Tan bon punt els va sentir, el Roland va saber que els havia estat esperant. Una part de si mateix sabia què eren les germanetes d’Eluria des del començament.

Si el Roland hagués pogut aixecar les mans, se les hauria posat a les orelles per no sentir aquells sorolls. Però només podia continuar estirat, escoltant i esperant que paressin.

Durant una bona estona —a ell li va semblar que per sempre— no van parar. Les dones xuclaven i grunyien com porcs cruspint-se el menjar mig liquat de l’abeurador. Fins i tot es va sentir un rot ressonant, seguit de més rialletes sufocades (que es van acabar quan la germana Mary va pronunciar un sol mot tallant: «Hais!»). I una vegada hi va haver un crit baixet i gemegós, per part de l’home barbut, el Roland n’estava força segur. Si és que era així, va ser l’últim que va fer en aquest cantó de la clariana.

Al final, els sorolls d’aquell àpat van començar a disminuir. Al mateix temps, els insectes van tornar a cantar —primer dubtosos, després amb més confiança—. El xiuxiueig i les rialletes van tornar a començar. Es van tornar a encendre els ciris. Aleshores el Roland estava estirat amb el cap girat en una altra direcció. No volia que sabessin el que havia vist, però això no era tot: no tenia cap ganes de veure res més per res del món. Ja n’havia vist i sentit prou.

Però les rialletes i els xiuxiueigs s’acostaven. El Roland va tancar els ulls, concentrant-se en el medalló que tenia al pit. «No sé si és per l’or o pel Déu, però no els agrada acostar-s’hi gaire», havia dit el John Norman. Era bo tenir allò per recordar mentre se li acostaven les germanetes, xerrotejant i xiuxiuejant en aquella altra llengua, però el medalló semblava una protecció ben magra en la foscor.

Dèbilment, a una llarga distància, el Roland va sentir els lladrucs del gos de la creu.

Quan les germanes el van encerclar, el pistoler va comprovar que sentia la seva olor. Era una flaire lleugera però desagradable, com de carn feta malbé. ¿De què havien de fer olor, si no, aquella colla?

—És tan bell! —La germana Mary. Parlava en un to baix i meditatiu.

—Però porta un sigul molt lleig. —La germana Tamra.

—L’hi arrencarem! —La germana Louise.

—I aleshores totes tindrem petons! —La germana Coquina.

—Petons per a totes! —va exclamar la germana Michela, amb un entusiasme tan fervent que totes van riure.

El Roland va descobrir que no estava del tot paralitzat com es pensava. Una part d’ell, de fet, s’havia desvetllat del son amb la remor d’aquelles veus i estava ben dreta. Una mà es va introduir per sota la camisa que portava i va tocar el membre endurit, el va encerclar, el va acariciar. El Roland va continuar silenciós, horroritzat, fingint que dormia, mentre gairebé immediatament se li escapava l’escalfor humida. La mà va continuar on era un moment, el polze amunt i avall del bastó mig pansit. Llavors el va deixar i es va enfilar més amunt. Va trobar la humitat estancada al seu baix ventre.

Rialletes, suaus com el vent.

Campanetes.

El Roland va obrir els ulls només una escletxeta i va mirar les cares arrugades que es reien d’ell a la llum dels ciris: els ulls lluents, les galtes groguenques i les dents punxegudes que sobresortien dels llavis inferiors. La germana Michela i la germana Louise semblava que portessin masclets, però evidentment aquella foscor no era de pèl, sinó de la sang de l’home barbut.

La mà de la Mary estava mig tancada. Va ser el torn de les altres germanes, mentre la Mary els l’aguantava: cada una d’elles va llepar-l’hi a la llum del ciri.

El Roland va tancar els ulls del tot i va esperar que se n’anessin. Finalment van marxar.

«No em tornaré a adormir mai més», va pensar, i cinc minuts després tornava a estar perdut per a si mateix i per al món.

V. LA GERMANA MARV. UN MISSATGE. UNA VISITA DEL RALPH. EL DESTÍ DEL NORMAN. LA GERMANA MARY DE NOU

Quan el Roland es va despertar, era ple dia, i el sostre de seda era d’un blanc brillant i s’inflava per la brisa suau. Els insectes metges cantaven amb satisfacció. Al seu costat, a l’esquerra, el Norman dormia feixugament amb el cap tan girat cap a un cantó que la galta amb barba incipient li reposava sobre l’espatlla.

El Roland i el John Norman eren els únics que quedaven. A l’altre cantó de la infermeria, en la distància, el llit on hi havia hagut el barbut era buit, i els llençols estaven tibats i recollits sota el matalàs, i el coixí pulcrament ficat en una funda blanca i nova. El garbuix de cabestrells en què el seu cos havia reposat havia desaparegut.

El Roland recordava els ciris i com la claror que feien es combinava i s’enfilava en una columna, il·luminant les germanes que encerclaven el llit de l’home barbut. Reien. Feien dringar les seves maleïdes campanes.

Com si aquells pensaments l’haguessin convocat, es va presentar la germana Mary, lliscant cap a ell ràpidament amb la germana Louise al darrere. La Louise duia una safata, i semblava nerviosa. La Mary feia mala cara, i era evident que no estava de bon humor.

«¿De mal humor després d’alimentar-te tan bé?», va pensar el Roland. «Quina vergonya, germana!».

La dona va arribar al llit del pistoler i el va mirar.

—No tinc gaires coses per agrair-te, sai —va dir sense preàmbuls.

—¿Per ventura t’he demanat agraïment? —va respondre ell amb una veu que sonava polsegosa i poc feta servir, com les pàgines d’un llibre vell.

No li va fer cap cas.

—Has fet que una que només era descarada i inquieta en la seva posició es tornés rebel. Doncs bé, la seva mare era igual, i va morir per això no gaire després de tornar la Jenna al lloc que li pertocava. Alça la mà, home desagraït.

—No puc. No em puc moure.

—Oh, enredaire! ¿No has sentit dir allò de «no enganyis la teva mare si no és que no hi és present»? Sé perfectament el que pots fer i el que no pots fer. Alça la mà.

El Roland va aixecar una mà intentant fer veure que li costava més del que li costava en realitat. Pensava que potser aquell matí estaria prou fort per desfer-se dels cabestrells…, però, aleshores, jquè? Caminar qualsevol distància estaria fora del seu abast encara durant unes quantes hores, fins i tot amb una altra dosi de «medecina»…, i, darrere la germana Mary, la germana Louise destapava un altre bol de sopa. El Roland se’l va mirar, i l’estómac li va rondinar.

La Gran Germana ho va sentir i va somriure un xic.

—Fins i tot estirat al llit un home fort com tu agafa gana, si se li dóna temps. ¿Oi que sí, Jason, germà del John?

—Em dic James, com saps perfectament, germana.

—¿Vols dir? —va riure rabiosament—. Ai, ves! ¿I si fuetegés la teva preciositat de valent i una bona estona, fins que la sang li sortís de l’esquena com gotes de suor, posem per cas, no trobes que li arrencaria un nom diferent? ¿No l’hi vas confiar, durant la vostra xerradeta?

—Toca-la i et mato.

Ella va tornar a riure. La cara li va tremolar; la seva ferma boca es va convertir en una cosa que semblava una medusa moribunda.

—No parlis de matar-nos, enredaire; si no vols que te’n parli jo a tu.

—Germana, si tu i la Jenna no us enteneu bé, i per què no l’alliberes dels seus vots i la deixes marxar?

—Les de la nostra mena no es poden alliberar mai dels seus vots, ni poden marxar. La seva mare ho va provar, però va tornar, moribunda i amb la noia malalta. A fe que vam ser nosaltres les que vam guarir la Jenna quan la seva mare no era res més que pols en la brisa que vola cap al Món-Final, i que poc que ens ho agraeix! A més a més, porta les Campanes Obscures, el sigui de la nostra germandat. Del nostre ka-tet. Ara menja; la teva panxa diu que estàs afamat!

La germana Louise li va oferir el bol, però els ulls no paraven de fugir-li cap a la silueta del medalló que se li percebia al pit sota la camisa. «¿No t’agrada, oi?», va pensar el Roland, i llavors va recordar la Louise a la llum del ciri, amb la sang del barbut a la cara, els ulls de vella ansiosos per inclinar-se a llepar els seus líquids de la mà de la germana Mary.

Va girar el cap i va dir:

—No vull res.

—Però si tens fam! —va protestar la Louise—. Si no menges, James, ¿com vols recuperar les forces?

—Que vingui la Jenna. Em menjaré el que em porti ella.

La cara de la germana Mary era cada vegada més fosca.

—No la veuràs mai més. L’hem deixat sortir de la Casa de Meditació només amb la solemne promesa de duplicar el seu temps de meditació… i no acostar-se a la infermeria. I ara menja, James, o com et diguis. Menja’t el que hi ha a la sopa o et farem un tall amb el ganivet i t’ho ficarem a dins amb cataplasmes de franel·la. A nosaltres tant se’ns en dóna. ¿Oi, Louise?

—Prou —va dir la Louise. Encara sostenia enlaire el bol de sopa, que desprenia vapor i una bona oloreta de pollastre.

—Però per tu potser sí que és diferent. —La germana Mary va somriure sense ganes, deixant veure les seves dents artificialment grosses—. Sagnar és arriscat en aquesta casa. Als metges no els agrada. Els esvalota.

No eren els insectes els únics d’esvalotar-se davant la visió de la sang, i el Roland ho sabia. També sabia que no tenia més remei que empassar-se la sopa. Va agafar el bol a la Louise i va menjar a poc a poc. Hauria donat el que fos per esborrar l’expressió de satisfacció que veia a la cara de la germana May.

—Bon minyó —va dir ella quan el Roland els va tornar l’escudella i després de comprovar que l’havia escurada del tot. Ell va tornar a ficar la mà al cabestrell que li havien preparat per a l’ocasió, perquè ja li pesava massa per aguantar-la. Tornava a sentir que el món li fugia.

La germana Mary es va inclinar endavant, i la part de dalt inflada del seu hàbit va fregar-li la pell de l’espatlla. Li sentia l’olor, una aroma alhora madura i seca, i hauria vomitat si n’hagués tingut esma.

—Quan recuperis una mica les forces, treu-te aquesta cosota d’or del coll i deixa-la a l’orinal de sota el llit. Que és on ha de ser. Perquè només de tenir-la tan a prop ja em ve mal de cap i se’m tanca la gola.

Fent un esforç enorme per parlar, el Roland va dir:

—Si tant el vols, pren-lo. ¿Com et podria aturar, bruixa?

Una vegada més la ganyota de la seva cara es va convertir en una mena de núvol de tempesta. El Roland va pensar que la dona l’hauria bufetejat, si hagués gosat tocar-lo tan a prop d’on reposava el medalló. La seva capacitat de tocar-lo semblava que no anava més enllà de sota la cintura, fet i fet.

—Em sembla que t’ho hauries de rumiar una mica més —va dir ella—. Encara puc fer fuetejar la Jenna, si em ve de gust. Por; ta les Campanes Obscures, però jo sóc la Gran Germana. Vés-t’ho rumiant.

Se’n va anar. La germana Louise la va seguir, mirant una última vegada per sobre l’espatlla en una curiosa combinació de por i luxúria.

«He de sortir d’aquí, he de sortir…», va pensar el Roland.

Però es va escolar cap a aquell indret obscur en què ben bé no dormia. O potser sí, si més no una estona; potser somniava. Uns dits van tornar a acaronar els seus dits, uns llavis li van fer un petó a l’orella i després li van dir, xiuxiuejant: «Mira sota el coixí, Roland…, però que ningú sàpiga que he vingut».

En algun moment després d’això, el Roland va tornar a obrir els ulls, mig esperant veure la bonica cara jovenívola de la germana Jenna inclinant-se cap a ell, i aquell rínxol de cabells foscos que se li escapava de nou per sota la toca. No hi havia ningú. La seda del sostre brillava com mai, i encara que allà dins fos impossible saber quina hora era amb precisió, el Roland es va imaginar que devia ser pels volts de migdia. Potser feia tres hores que s’havia pres la segona escudella de sopa que li havien donat les germanes.

Al seu costat, el John Norman continuava dormint, amb una respiració sibilant, com petits roncs nasals.

El Roland va intentar aixecar la mà i ficar-la sota el coixí. La mà no l’obeïa. Podia bellugar les puntes dels dits, però res més. Va esperar, intentant calmar-se una mica, carregant-se de paciència. La paciència no li venia amb facilitat. No parava de pensar en el que havia dit el Norman; que hi havia hagut vint supervivents de l’emboscada…, si més no al començament. «Un per un van anar desapareixent, fins que només vam quedar jo i el barbut d’allà baix. I ara tu».

«La noia no hi era». Dins del cap sentia la veu suau i patidora de l’Alain, un vell amic, mort feia molts anys. «No hauria gosat, amb les altres tan alerta. Ha estat un somni i prou».

Però el Roland creia que potser havia estat alguna cosa més que un somni.

Al cap d’una estona difícil de determinar —el lent canvi de lluentor del sostre li feia creure que havia passat una hora—, el Roland va provar de moure la mà una altra vegada. Aquest cop va poder ficar-la sota el coixí. Era inflat i tou, ajustat dins del cabestrell ample que sostenia el coll del pistoler. Primer no hi va trobar res, però els seus dits van seguir endinsant-se a poc a poc i va notar una mena de farcellet rígid de varetes primes.

Va parar un moment per arreplegar més forces (cada moviment era com nedar en un pot de cola), i després va continuar palpant. Semblava un pom de flors pansides. Lligat amb alguna cosa que semblava una cinta.

El Roland va fer un cop d’ull per assegurar-se que la sala era buida i que el Norman encara dormia i llavors va estirar el que hi havia sota el coixí. Eren sis tiges fràgils d’un verd descolorit amb uns caps d’un vermell marronós. Desprenien una aroma estranya de llevat que li va recordar les expedicions que feia quan era petit a primera hora del matí per anar a pidolar a les cuines de la Casa Gran, escapades que normalment feia amb el Cuthbert. Les tiges estaven lligades amb una cinta ampla de seda blanca, i feien olor de torrades cremades. Sota la cinta hi havia una roba plegada. Com tot el que hi havia en aquell coi de lloc, la roba era de seda.

El Roland respirava agitadament i es notava gotes de suor al front. Però encara estava sol…, perfecte. Va agafar el retall de roba i el va desplegar. Escrit amb dificultats amb unes lletres borroses fetes amb carbó hi havia aquest missatge:

MASTEGA ELS CAPS. UN CADA HORA. MASSA, RAMPES O MORT. DEMÀ A LA NIT. NO POT SER ABANS. VIGILA!

Cap explicació, però el Roland s’imaginava que no en calia cap. Tampoc és que pogués triar; si es quedava allà, es moriria. L’únic que havien de fer era prendre-li el medalló, i estava convençut que la germana Mary era prou espavilada per empescar-se una manera de fer-ho.

Va mastegar un dels caps de les tiges seques. El gust no s’assemblava gens al de les torrades que pidolaven a la cuina de petits; era amarg a la gola i cremava a l’estómac. Menys d’un minut després de mastegar, els batecs del cor se li van duplicar. Els músculs se li van despertar, però no pas d’una manera agradable, com després d’una bona dormida; primer els va notar tremolosos i després durs, com si se li haguessin apinyat en nusos. Aquella sensació va passar de seguida, i els batecs del cor van tornar a ser normals abans que el Norman es despertés al cap d’una hora si fa no fa, però el Roland va entendre per què la nota de la Jenna l’avisava de no prendre més d’una tija cada vegada: allò era molt fort.

Va tornar a desar el pomet de tiges sota el coixí i va espolsar amb compte els bocinets de matèria vegetal que havien caigut sobre el llençol. Després va fer servir el polze per esborrar les paraules escrites amb dificultat amb un carbó al retallet de seda. Quan va acabar, al rectangle no hi quedava res més que una taca sense significat. També va amagar el retall sota el coixí.

Quan el Norman es va despertar, ell i el pistoler van parlar un moment del poble del jove explorador: Delain, es deia, i antigament es coneixia com a Cau del Dragó i com a Paradís del Mentider. Es deia que tots els contes xinesos tenien el seu origen a Delain. El noi va demanar al Roland que portés el seu medalló i el del seu germà a casa els seus pares, si podia, i que els expliqués tan bé com pogués el que havia passat al James i el John, fills de Jesse.

—Ja ho faràs tu mateix —va protestar el Roland.

—No. —El Norman va intentar aixecar la mà, potser per rascar-se el nas, i no va poder fer ni això. La mà es va alçar potser mig pam, i va tornar a caure amb la seva homòloga amb un espetec sord—. Em sembla que no. És una pena que ens haguem conegut d’aquesta manera, noi; em caus bé.

—I tu a mi, John Norman. M’agradaria que ens coneguéssim millor.

—Prou. Sense la companyia d’aquestes dames fascinadores.

Es va tornar a endormiscar de nou poc després. El Roland no va tornar a parlar-hi…, tot i que el va sentir. Sí. El Roland estava estirat al llit, fent veure que dormia, mentre el John Norman cridava per darrera vegada.

La germana Michela va arribar amb la sopa de la nit just quan el Roland començava a superar els músculs tremolosos i el cor accelerat que li havia produït el segon cap de tija verda. La Michela se li va mirar la cara congestionada amb una certa preocupació, però va haver d’acceptar, tal com ell li assegurava, que no tenia febre; no es veia amb cor de tocar-lo i jutjar l’escalfor de la seva pell per si mateixa; el medalló la mantenia allunyada.

Amb la sopa hi havia un panet farcit. El pa era duríssim i la cam de dins eixarreïda, però, tot i així, el Roland se’l va empassar amb gana. La Michela l’observava amb un somriure complagut, les mans plegades davant d’ella, movent el cap de tant en tant. Quan es va acabar la sopa, ella li va retirar l’escudella amb molt de compte, vigilant de no tocar-li els dits.

—T’estàs curant —va dir—. Aviat te n’aniràs i només ens quedarà el teu record, Jim.

—¿Ho dius de veritat? —va preguntar ell fluixet.

Ella només el va mirar, es va tocar el llavi superior amb la punta de la llengua, va fer una rialleta i se’n va anar. El Roland va tancar els ulls i es va repenjar contra el coixí, mentre sentia com la letargia s’ensenyoria d’ell. Els ulls especulatius de la dona…, la punta de la llengua. El Roland havia vist dones que miraven els pollastres rostits i les cuixes de xai d’aquella manera, com calculant quant trigarien a estar ben cuits.

El cos li exigia que dormís, però el Roland es va esforçar per mantenir-se despert durant una estona que li va semblar una hora, i llavors va treure una de les tiges de sota el coixí. Amb la dosi recent de «medecina per no moure’s» que duia a l’organisme, li va costar un esforç enorme, i no estava segur d’haver-ho pogut fer si no hagués separat abans aquella tija de la cinta que les lligava. L’endemà a la nit, deia la nota de la Jenna. Si allò volia dir fugir, la idea semblava forassenyada. Tal com es trobava en aquell moment, hauria pogut estar-se estirat en aquell llit fins al final d’aquella era.

Va mastegar. El seu sistema es va amarar d’energia, els músculs es van tensar i el cor es va accelerar, però el flux de vitalitat va marxar tan de pressa com havia arribat, ofegat sota la droga més forta de les germanes. Només podia esperar…, i dormir.

Quan es va despertar era negra nit, i es va trobar que podia moure gairebé amb normalitat els braços i les cames en la xarxa de cabestrells. Va treure una de les tiges de sota el coixí i va mastegar cautelosament. N’hi havia deixat mitja dotzena i les dues primeres estaven gairebé consumides del tot.

El pistoler va desar la tija sota el coixí i es va posar a tremolar com un gos mullat sota un ruixat. «N’he pres massa», va pensar. «Tindré sort si no tinc convulsions…».

El cor li bategava com un motor desbocat. I aleshores, per acabar-ho d’adobar, va veure la llum d’una espelma a l’altra punta del corredor. Un moment després va sentir el fregament dels seus vestits i l’arrossegament de les sabatilles.

«Déu meu, ara no! Em veuran tremolar i ho endevinaran!».

Arreplegant fins a l’última reserva de força de voluntat i control, el Roland va tancar els ulls i es va concentrar a calmar els seus membres convulsos. Si almenys hagués estat estirat en un llit en lloc de penjat en aquell coi de cabestrells, que semblaven tremolar amb febre pròpia a cada moviment!

Les germanetes es van acostar més. La llum de les espelmes es va reflectir vermellosa sota les parpelles closes del Roland. Aquella nit no reien, ni es deien coses a cau d’orella. Fins que no les va tenir gairebé a sobre, el Roland no es va adonar que hi havia un desconegut al mig: un ésser que respirava pel nas fent glopades grans i bavoses d’aire i mocs barrejats.

El pistoler va continuar amb els ulls tancats, ja controlades les estrebades més fortes de braços i de cames, però els músculs encara garratibats i amb rampes, tibants per sota la pell. Qualsevol que se’l mirés de prop veuria que n’hi passava alguna. El cor li bategava com el d’un cavall fuetejat, per força ho havien de veure…

Però no el miraven a ell…, si més no de moment.

—Treu-l’hi —va dir la Mary. Parlava en una versió corrupta de la llengua que el Roland amb prou feines entenia—. I després a l’altre. Au, Ralph.

—¿I em donaràs whisky? —va preguntar el bavós, amb un accent encara més pronunciat que la Mary—. ¿Em donaràs tabac?

—Sí, sí, et donaré molt de whisky i molt de tabac, però no et donaré res fins que els hagis tret aquestes cosotes menyspreables! —Impacient. Potser atemorida i tot.

El Roland va girar els ulls amb compte cap a l’esquerra i va aixecar un xic les parpelles.

Cinc de les sis germanetes d’Eluria s’arraïmaven al voltant de l’extrem més allunyat del llit del dorment John Norman, amb les espelmes aixecades per il·luminar-lo. També se’ls il·luminaven les cares, que haurien produït malsons a l’home més valent. En la foscor de la nit, havien abandonat els seus encisos, i no eren més que cadàvers ancians en hàbits voluminosos.

La germana Mary tenia una de les pistoles del Roland a la mà. En veure-la, el Roland va tenir un atac d’odi contra ella, i es va prometre a si mateix que li faria pagar aquella temeritat.

La cosa que era dreta al peu del llit, rara com era, semblava gairebé normal en comparació amb les germanes. Era un dels éssers verds. El Roland va reconèixer de seguida el Ralph. Tardaria molt de temps a oblidar aquell barret de bolet.

El Ralph va caminar a poc a poc al voltant del cantó del llit del Norman més proper al Roland, tapant-li per un moment la visió de les germanes. El mutant va anar fins al cap del Norman, i les bruixes van entrar al camp de visió del Roland una altra vegada.

El medalló del Norman estava a la vista; potser el noi s’havia despertat un moment i se l’havia tret de la camisa, amb l’esperança que el protegís millor. El Ralph el va agafar amb la seva mà fosa i greixosa. Les germanes l’observaven ansiosament a la llum de les espelmes mentre l’home verd l’estirava tot el que donava de si la cadena… i després el tornava a deixar anar. Les cares de les dones es van afluixar per la desil·lusió.

—Això no em fa cap falta —va dir el Ralph amb la seva veu coagulada—. Vull whisky! Vull fumar!

—I te’n donarem —va contestar la germana Mary—. Per a tu i tot el teu clan de pollosos. Però primer els has d’arrencar aquesta cosota horripilant! A tots dos! ¿Ho has entès? I no ens prenguis el pèl.

—¿O què? —va preguntar el Ralph. Va riure. Era un soroll ofegat i gargallós, com la rialla d’un home que es morís d’algun mal lleig de la gola i de pulmons, però al Roland encara li agradava més que les rialletes de les germanes—. ¿O què, germana Mary, que et beuràs la meva sang? La meva sang et faria caure morta aquí mateix, i et faria brillar en la foscor!

La Mary va alçar el revòlver del pistoler i va apuntar el Ralph.

—Treu-li aquesta cosa fastigosa o moriràs aquí mateix.

—I moriré després d’haver fet el que tu vols, segurament.

La germana Mary no va contestar. Les altres els miraven amb els seus ulls negres.

El Ralph va abaixar el cap, com si s’ho rumiés. El Roland sospitava que el seu amic Barret de Bolet també podia pensar. La germana Mary i la seva cohort potser es pensaven que no, però el Ralph havia de ser astut per haver sobreviscut tant de temps. Tanmateix, era evident que abans d’anar-hi no havia pensat en les armes del Roland.

—L’Smasher es va equivocar donant-te les pistoles —va dir finalment—. Mira que donar-te-les sense dir-m’ho… ¿Les hi vas canviar per whisky? ¿Les hi vas canviar per tabac?

—No n’has de fer res —va contestar la germana Mary—. O treus aquesta peça d’or del coll del noi ara mateix, o et fico una de les bales de l’home barbut dins del poc cervell que et queda.

—Entesos —va dir el Ralph—. Com tu vulguis, sai.

Una vegada més va allargar la mà i va agafar el medalló amb el puny fos. Ho va fer a poc a poc; el que va passar després va anar molt de pressa. Li va clavar una estrebada, va arrencar-li la cadena i va llençar l’or descuradament cap a la fosca. L’altra mà, amb les ungles llargues i ronyoses, la va posar al coll del John Norman, i el va esquinçar.

Del coll del desventurat noi va brollar la sang en un doll potent més negre que vermell a la llum de l’espelma, però ell només va fer un únic crit borbollant. Les dones van xisclar, però no horroritzades. Van xisclar com fan les dones quan s’exciten massa. L’home verd havia quedat oblidat; el Roland també; tot havia quedat oblidat tret de la sang de la vida del John Norman que se li escolava pel coll.

Van deixar caure les espelmes. La Mary va tirar el revòlver del Roland de la mateixa manera descurada i nefasta. L’última cosa que va veure el pistoler mentre el Ralph s’esmunyia entre les ombres (ja tindria whisky i tabac en una altra ocasió, devia pensar el Ralph astutament; aquella nit valia més que es concentrés a salvar la vida) va ser les germanes abraonant-se per endrapar tot el que podien del flux de sang abans que s’assequés.

El Roland es va quedar a les fosques, amb els músculs tremolosos, el cor bategant, escoltant com les harpies es cruspien el noi estirat al llit del costat del seu. Semblava que no s’hagués d’acabar mai, però finalment van enllestir. Les germanes van tornar a encendre les espelmes i van marxar, tot murmurant.

Quan la droga de la sopa va vèncer una vegada més la droga de les tiges, el Roland es va sentir agraït…, però per primera vegada des que havia arribat allà, va tenir un son turmentós.

En el somni s’estava dret mirant el cos botit a l’abeurador del poble, pensant en una línia del llibre marcada com a registre de delictes i reparacions. «Homes verds expulsats», deia, i potser sí que havien fet fora els homes verds, però aleshores havia arribat una tribu pitjor. Les Germanetes d’Eluria, es feien dir. I al cap d’un any, podien ser les Germanetes de Tejuas, o de Kambero, o de vés a saber quin poblet perdut de l’oest. Venien amb les seves campanetes i els seus insectes…, ¿d’on? ¿Qui ho sabia? ¿Tenia importància?

Una ombra va caure al seu costat en l’aigua plena de verdet de l’abeurador. El Roland va intentar girar-se i mirar-la. No podia: estava paralitzat. Aleshores una mà verda li va agafar l’espatlla i el va fer girar. Era el Ralph. Duia el barret de bolet tirat enrere al cap; el medalló del John Norman, ara vermell de sang, li penjava del coll.

—Buu! —va cridar el Ralph, tibant els llavis en un somriure sense dents. Va aixecar un gros revòlver amb una culata gastada de sàndal. Va enretirar el percussor amb el polze…

… i el Roland es va despertar amb un sobresalt, tot tremolós, amb la pell xopa i freda alhora. Va mirar cap al llit del costat. Era buit, i el llençol estava allisat i ben ficat sota el coixí de funda immaculada. Del John Norman, no n’hi havia ni rastre. Podria haver estat buit des de feia anys, aquell llit.

Ara el Roland estava sol. Que els déus l’ajudessin, era l’últim pacient de les germanetes d’Eluria, aquelles hospitaleres dolces i sofertes. L’últim ésser humà encara viu en aquell indret esgarrifós, l’últim amb sang càlida que li fluïa per les venes.

El Roland, penjant dels cabestrells, va agafar fort el medalló amb el puny i va mirar pel corredor cap a la llarga filera de llits buits. Al cap de poc, va treure una de les tiges de sota el coixí i es va posar a mastegar-la.

Quan la Mary va arribar quinze minuts després, el pistoler va agafar l’escudella que li portava fent veure que estava molt més feble del que estava realment. Farinetes en lloc de sopa, aquesta vegada…, però no tenia cap dubte que l’ingredient bàsic era el mateix.

—Fas molt bona cara aquest matí, sai —va dir la Gran Germana. Ella també tenia bon aspecte; no hi havia tremolors que traïssin l’antiga vampira amagada. Havia sopat bé i l’àpat l’havia reconfortada. La idea li va regirar l’estómac—. Et posaràs dret en un tres i no res, t’ho garanteixo.

—Això no t’ho creus ni tu —va dir el Roland en un gruny de mala jeia—. Quan em posi dret em tornareu a fer caure de seguida. Començo a sospitar que em poseu alguna cosa al menjar.

Ella va riure, encantada de la vida.

—Com sou els homes! Sempre disposats a donar la culpa de la vostra feblesa a una dona perversa! Mira que ens en teniu, de por! Sí, senyor, des de ben menuts que ens en teniu, de por!

—I el meu germà, ¿on és? Ahir a la nit vaig somniar que li passava alguna cosa, i ara veig que el seu llit és buit.

El somriure d’ella es va empetitir. Els ulls li van lluir.

—Li va pujar molt la febre i va tenir un atac. L’hem portat a la Casa de Meditació, que en un altre temps ja havia acollit els malalts contagiosos.

«A la tomba, l’heu portat», va pensar el Roland. «Per ventura és això la Casa de Meditació, però de tota manera no ho pots saber, sai».

—Sé que no eres germà d’aquell noi —va dir la Mary, mentre observava com menjava. El Roland ja notava el que havien barrejat amb les farinetes, que li xuclava l’energia una vegada més—. Amb sigul o sense. Sé que no ets el seu germà. ¿Per què menteixes? És un pecat contra Déu.

—¿Per què penses això, sai? —va preguntar el Roland, encuriosit per veure si esmentaria les armes.

—La Gran Germana sap el que sap. ¿Per què no confesses, Jimmy? La confessió és bona per a l’ànima, diuen.

—Envia’m la Jenna perquè em faci companyia, i potser t’ho explicaré —va dir el Roland.

El somriure estret i ossós de la cara de la germana Mary va desaparèixer com una escriptura de guix sota una tempesta.

—¿Per què hauries de voler parlar amb ella?

—Ella és de confiança —va dir el Roland—. No com d’altres.

La dona va apartar els llavis de les seves dents massa grosses.

—No la veuràs més, bordegàs. L’has agitat, això és el que has fet, i no ho toleraré.

Es va girar per marxar. Encara intentava semblar feble i, esperant no fer-ne un gra massa (actuar no havia estat mai el seu fort), el Roland va allargar-li l’escudella buida de farinetes.

—¿No te la vols emportar?

—Per mi, com si te la poses al cap de gorra de nit. O te la fums pel cul. Ja parlaràs abans que acabem, pollós, parlaràs fins que t’obligui a callar i després em suplicaràs que et deixi parlar més!

Dit això, es va girar cerimoniosament, aixecant amb les mans la faldilla del terra. El Roland havia sentit que les dones com ella no podien sortir de dia, però aquella part de les antigues llegendes devia ser mentida. Tanmateix, una altra part era força certa, semblava: una forma borrosa i amorfa li seguia el pas, corrent al llarg de la fila buida de llits a la dreta, però no projectava cap ombra.

VI. LA JENNA. LA GERMANA COQUINA. LA TAMRA, LA MICHELA, LA LOUISE. EL GOS DE LA CREU. EL QUE VA PASSAR A LA SÀLVIA

Aquell va ser un dels dies més llargs de la vida del Roland. Es va endormiscar, però mai profundament; les tiges feien la seva feina, i començava a creure que sí, que, amb l’ajuda de la Jenna, podria sortir d’allà. També hi havia la qüestió de les armes; potser allò també el podia ajudar.

Va passar les lentes hores pensant en els vells temps, en Gilead i els seus amics, en l’endevinalla que havia estat a punt d’encertar a la Fira de la Terra Plena. Al final un altre s’havia endut l’oca, però ell havia tingut una oportunitat. Va pensar en la seva mare i el seu pare; va pensar en l’Abel Vannay, que havia viscut una vida de bondat i gentilesa, i en l’Eldred Jonas, que havia viscut una vida de perversió…, fins que el Roland l’havia fet caure de la sella d’un tret, un dia bonic al desert.

Com sempre, va pensar en la Susan.

«Si m’estimes, estima’m», havia dit ella…, i ell ho havia fet.

L’havia estimada.

Així va anar passant el temps. A intervals aproximats d’una hora, agafava una de les tiges de sota el coixí i la rosegava. Ara els músculs no li tremolaven tant quan la substància li penetrava en el sistema, i el cor no li bategava tan ferotgement. La medecina de les tiges ja no havia de batallar tan fort amb la medecina de les germanes, creia el Roland; les tiges estaven vencent.

La brillantor difusa del sol es va bellugar a través del sostre blanc de seda de la sala, i finalment la tenebra que sempre semblava a l’aguait al nivell del llit va començar a dissipar-se. La paret occidental de la llarga sala va esclatar amb les tonalitats de rosa a carbassa de l’alba.

Va ser la germana Tamra qui li va portar el sopar aquella nit: sopa i un altre panet farcit. També li va deixar un lliri del desert al costat de la mà. Mentre ho feia va somriure. Tenia les galtes enceses. Aquell dia totes estaven plenes de color, com sangoneres que haguessin xuclat fins a estar a punt d’explotar.

—De la teva admiradora, Jimmy —va dir ella—. La tens en-cisada! El lliri significa «No oblidis la meva promesa». ¿Què t’ha promès, eh, Jimmy, germà del Johnny?

—Que ens tornaríem a veure i que parlaríem.

La Tamra va riure tan de gust que les campanes del front li van repicar. Va picar de mans extasiada i plena de joia.

—Dolça com la mel! Com hi ha món! —Va inclinar la cara riallera cap al Roland—. Llàstima que aquesta promesa no es podrà complir mai. No la tornaràs a veure mai, home bell. —Va recollir l’escudella—. La Gran Germana ho ha decidit. —Es va aixecar, encara somrient—. ¿Per què no et treus aquest sigul tan lleig?

—Em sembla que no.

—Apa, doncs —va dir ella amb menyspreu, i el va deixar sol entre els llits buits que resplendien en les ombres cada vegada més gruixudes.

El Roland va aguantar, malgrat l’endormiscament cada vegada més intens, fins que els càlids colors que convertien en sang les parets occidentals de la infermeria es van refredar en cendres. Aleshores va mastegar una de les tiges i va sentir que la força —força de debò, no un substitut inquiet que li feia retrunyir el cor— li omplia el cos. Va mirar cap a on havia quedat el medalló proscrit reflectint la darrera llum i va fer una promesa silenciosa al John Norman: l’agafaria i el portaria juntament amb l’altre a la família Norman, si el ka permetia que es trobés amb ells en els seus viatges.

Amb el cap clar per primera vegada aquell dia, el pistoler es va adormir. Quan es va despertar era negra nit. Els insectes metges cantaven amb una extraordinària estridència. Havia tret una de les tiges de sota el coixí i havia començat a rosegar-la quan una veu freda va dir:

—Ves per on, la Gran Germana tenia raó. Ens amagaves un secret.

Al Roland li va semblar que el cor se li aturava al pit. Va girar el cap i va veure la germana Coquina que es posava dreta. Havia entrat silenciosament mentre ell dormia i s’havia amagat sota el llit del costat, a la dreta, per observar-lo.

—¿D’on ho has tret? —va preguntar—. Va ser…

—L’hi vaig donar jo.

La Coquina es va girar precipitadament. La Jenna baixava pel corredor cap a ells. No duia la túnica. Encara portava la lligadura amb la franja de campanetes al front, però la vora li descansava sobre les espatlles d’una camisa senzilla de quadres. A sota portava texans i botes de desert gastades. Duia alguna cosa a les mans. Era massa fosc perquè el Roland en pogués estar segur, però va pensar que…

—Tu —va xiuxiuejar la germana Coquina amb un odi infinit—. Quan ho digui a la Gran Germana…

—Tu no diràs res a ningú —va dir el Roland.

Si hagués planificat la seva fugida dels cabestrells que el tenien enredat, no hi ha dubte que s’hauria fet un bon embull, però, com sempre, el pistoler se’n sortia millor quan no pensava gaire. Va alliberar els braços en un pensament; i, de seguida, la cama esquerra. Tanmateix, la dreta se li va enredar pel turmell i se li va torçar. Es va quedar penjat de les espatlles sobre el llit i amb la cama enlaire.

La Coquina es va girar, xiulant com un gat. Els llavis se li van separar de les dents, que eren esmolades com agulles. Es va abraonar cap a ell, amb els dits separats. Les ungles de les puntes semblaven esmolades i ronyoses.

El Roland va agafar el medalló i el va avançar cap a ella. Ella va recular, encara xiulant, i es va girar cap a la germana Jenna fent voleiar la faldilla blanca.

—A tu sí que t’arreglaré, manefla fastigosa! —va cridar amb una veu aspra i ronca.

El Roland va maldar per alliberar la cama esquerra, però no va poder. La tenia ben atrapada, el cabestrell se li havia enredat al voltant del turmell, com un nus corredís.

La Jenna va aixecar les mans, i ell va veure que l’havia encertada: havia portat els seus revòlvers, enfundats i penjant dels dos vells cinturons que havia salvat de Gilead després de l’últim incendi.

—Dispara, Jenna! Dispara!

En lloc de disparar, la Jenna, encara sostenint els revòlvers enfundats, va bellugar el cap com el dia que el Roland l’havia convençuda perquè es tragués la lligadura i li ensenyés els cabells. Les campanes van dringar amb una agudesa que es va ficar al cap del pistoler com una punxa.

«Les Campanes Obscures. El sigul del seu ka-tet. ¿Què…?».

El so dels insectes metges es va aguditzar en un esgarip aflautat, era misteriós com el so de les campanes que duia la Jenna. Llavors ja no tenien res de dolç. Les mans de la germana Coquina van caure abans d’arribar al coll de la Jenna; ella, fet i fet, ni tan sols havia parpellejat o fet una ganyota.

—No —va xiuxiuejar la Coquina—. No pots fer-ho!

—Ho he de fer —va contestar la Jenna, i el Roland va veure els insectes. N’havia vist un batalló que descendia de les cames de l’home barbut. El que va veure aleshores sorgint de les ombres era un exèrcit que podia acabar amb qualsevol exèrcit; si haguessin estat homes en lloc d’insectes, haurien estat més nombrosos que tots els homes que havien agafat una arma en tota la llarga i sagnant història del Món-Mig junts.

Tanmateix, la visió dels insectes avançant pels taulons del passadís no va ser el que el Roland recordaria sempre, no va ser el que va obsedir els seus somnis durant més d’un any; va ser la manera com anaven folrant els llits, els quals s’anaven tornant negres de dos en dos a cada cantó del passadís, com parelles de llums rectangulars i febles que s’anessin apagant.

La Coquina va xisclar i va començar a bellugar el cap per fer dringar les seves campanetes. El so que van fer va ser poca cosa en comparació amb l’estrident repic de les Campanes Obscures.

Els insectes continuaven marxant, enfosquint el terra, ennegrint els llits.

La Jenna va passar pel costat de la cridanera Coquina, va deixar caure les armes del Roland al seu costat i va clavar una forta estrebada al cabestrell enredat. El Roland va alliberar la cama.

—Som-hi —va dir la noia—. Jo els he posat en marxa, però controlar-los són figues d’un altre paner.

Els xiscles de la germana Coquina ja no eren d’horror sinó de dolor. Els insectes l’havien trobada.

—No miris —va advertir la Jenna, ajudant el Roland a posar-se dret. L’home va pensar que mai en la seva vida havia estat tan content d’aguantar-se sobre els seus peus—. Anem. Hem de ser ràpids; alertarà les altres. He amagat les teves botes i la teva roba al camí que et traurà d’aquí, més amunt. He agafat tot el que he pogut. ¿Com et trobes? ¿Et sents amb forces?

—Gràcies a tu. —Quant de temps es continuaria sentint fort, el Roland no ho sabia…, i en aquell moment no s’hi volia amoïnar. Va veure que la Jenna agafava un parell de tiges, que, en els seus esforços per escapar dels cabestrells, s’havien escampat pel capçal del llit, i es van posar a córrer pel passadís, apartant-se dels insectes i de la germana Coquina, els xiscles de la qual començaven a defallir.

El Roland es va lligar els revòlvers a la cintura sense perdre el pas.

Van haver de passar només tres llits a cada cantó abans d’arribar a la porta de la tenda…, perquè era una tenda, i no un ampli pavelló. Les parets i el sostre de seda eren lones gastades, prou fines per deixar passar la llum en el seu tercer quart de Lluna Besant. I els llits no eren pas llits, sinó una filera doble de llits plegables ronyosos.

Es va girar i va veure un bony negre retorçant-se per terra on hi havia hagut la germana Coquina. En veure-la, al Roland li va venir un pensament desagradable.

—M’he descuidat el medalló del John Norman! —Un sentiment de profunda recança, gairebé de dol, el va travessar com una ventada.

La Jenna es va ficar la mà a la butxaca dels texans i el va treure, resplendint a la claror de la lluna.

—L’he recollit de terra.

El Roland no sabia què el feia més content: si la visió del medalló o el fet de veure’l a la mà d’ella. Allò volia dir que no era com les altres.

Aleshores, com per dissuadir-lo de la idea abans que arrelés massa endins, la noia va dir:

—Agafa’l, Roland, no el puc aguantar més.

I quan l’hi va prendre, el Roland li va veure senyals de socar-rim als dits.

Li va agafar la mà i li va fer un petó a cada cremada.

—Gràcies, sai —va dir ella, i el Roland va veure que plorava—. Gràcies. Que et facin un petó és una meravella, val per tots els dolors. Ara…

El Roland va veure que els ulls de la noia es desviaven i va seguir-li la mirada. Els veien unes llums bellugadisses que baixaven per un caminoi rocós. Més enllà el Roland va veure l’edifici on havien viscut les germanetes; no era un convent sinó una hacienda que semblava tenir mil anys d’antiguitat. Hi havia tres espelmes; a mesura que s’acostaven, el Roland va veure que només hi havia tres germanes. La Mary no era cap de les tres.

Va treure els revòlvers.

—Ooooh, si és un pistoler! —La Louise.

—Quina por d’home! —La Michela.

—I ha trobat la seva dama estimada i les seves pistoles alhora! —La Tamra.

—La seva bagassa! —La Louise.

Reien rabioses. Sense por…, si més no les armes no els en feien.

—Guarda-les —va dir la Jenna, i quan el va mirar va veure que l’havia obeït.

Les altres, mentrestant, s’havien acostat més.

—Ooooh, fixa’t, si plora! —La Tamra.

—I s’ha tret l’hàbit! —La Michela—. Potser plora perquè ha trencat els vots.

—¿Per què aquestes llàgrimes, bonica? —La Louise.

—Perquè m’ha fet un petó a la mà al punt on se m’havia cremat —va dir la Jenna—. No m’havien fet mai cap petó. M’ha fet plorar.

—Ooooh!

—Que tendre!

—A continuació li ficarà l’eina a dins! Encara més tendre!

La Jenna aguantava aquelles burles sense mostres d’indignació. Quan van acabar, va dir:

—Me’n vaig amb ell. Aparteu-vos.

La van mirar esmaperdudes, i van deixar de fer aquelles rialles falses, ara impressionades.

—No! —va xiuxiuejar la Louise—. ¿Que t’has begut l’enteniment? Ja saps què passarà!

—No, i vosaltres tampoc —va dir la Jenna—. A més, tant se me’n dóna.

Es va mig girar i va allargar la mà cap a la porta de l’antiga tenda hospital. Era d’un color olivaci deslluït i monòton a la llum de la lluna, amb una vella creu vermella pintada a la teulada. El Roland es va preguntar en quants pobles més devien haver estat les germanes amb aquella tenda, que era tan petita i senzilla per fora, i tan enorme i magníficament ombrívola per dins. Quants pobles i durant quants anys!

Aleshores els insectes metges n’omplien l’entrada com una llengua negra i lluent. Havien parat de cantar. El seu silenci era esborronador.

—O us aparteu o us els llanço a sobre —va dir la Jenna.

—No en series capaç! —La germana Michela va cridar amb una veu baixa i esgarrifada.

—Prou. Ja els he llançat sobre la germana Coquina. Ara ella forma part de la seva medecina.

L’esbufec que van fer va ser com un vent glaçat que passés entre els arbres morts. No tot aquell desànim era perquè patissin per la seva vida. El que havia fet la Jenna evidentment estava fora de la seva comprensió.

—Doncs estàs condemnada —va dir la germana Tamra.

—¿Qui sou per parlar de condemnes?! Aparteu-vos.

La van obeir. El Roland va passar pel seu costat i elles van recular…, però van recular encara més quan va passar la Jenna.

—¿Condemnada? —va preguntar el Roland quan ja havien superat l’hacienda i havien arribat al camí que en sortia. La Lluna Besant resplendia per sobre un con de roques caigudes. Sota la claror que feia el Roland podia veure una petita obertura negra a l’escarpament. Va pensar que podia ser la cova que les germanes anomenaven Casa de Meditació—. ¿Què vol dir condemnada?

—No hi pateixis. Ara només hem de patir per la germana Mary. No m’agrada gens que encara no l’haguem vista.

La Jenna va provar de caminar més de pressa, però ell li va agafar el braç i la va fer girar. Encara sentia el càntic dels insectes, però al lluny; deixaven enrere la casa de les germanes. Eluria també, si la brúixola del seu cap encara funcionava; pensava que el poble era en direcció contrària. La carcassa del poble, es va corregir.

—Explica’m què volien dir.

—Potser no res. No em facis preguntes, Roland; ¿què en trauràs? Ja està fet, he cremat els ponts. No puc tornar enrere. No ho faria encara que pogués. —Va mirar a terra, mossegant-se el llavi, i, quan va tornar a mirar amunt, el Roland va veure que li queien llàgrimes per les galtes—. He sopat amb elles. Hi havia vegades que no ho podia evitar, no pas més que tu podies evitar menjar-te la miserable sopa que et donaven, encara que sabessis el que hi havia a dins.

El Roland va recordar el John Norman dient: «Un home ha de menjar… i una dona també». Va fer que sí amb el cap.

—Jo no vull continuar per aquest camí. Si hi ha d’haver condemna, que sigui perquè ho he escollit jo, no elles. La meva mare feia el que creia millor quan em va portar amb elles, però es va equivocar. —El va mirar tímidament i temerosa…, però li va aguantar la mirada—. Aniré al teu costat pel teu camí, Roland de Gilead. Tant de temps com pugui, o tant com tu m’ho permetis.

—Ets benvinguda a compartir el meu camí —va dir ell—. I jo em sento…

«Gratificat per la teva companyia», hauria acabat, però, abans de poder fer-ho, va sorgir una veu d’un embull d’ombres de llima davant d’ells, on el camí finalment s’enfilava cap a fora de la vall estèril i rocosa en què les germanetes havien practicat els seus encisos.

—És un deure trist aturar una fuga tan bonica, però l’he d’aturar.

La germana Mary va sortir de les ombres. El seu elegant hàbit blanc amb la rosa vermella brillant s’havia convertit en el que era realment: el sudari d’un cadàver. Encaputxada, atrapada en els seus plecs ronyosos, hi havia una cara arrugada i flàccida des de la qual els fitaven uns ulls. Semblaven dàtils podrits. Per sota, exposats pel somriure d’aquell ésser, brillaven quatre grans incisius.

Sobre la pell tibant del front de la germana Mary dringaven campanetes…, però no les Campanes Obscures, va creure el Roland. Que no ho fossin!

—Aparta’t —va dir la Jenna—. O et llançaré els can tam a sobre.

—No —va contestar la germana Mary, acostant-se més—, no ho faràs. No s’allunyaran tant dels altres. Ja pots bellugar el cap i fer dringar aquestes maleïdes campanes fins que et caiguin del front, que no vindran.

La Jenna ho va fer, bellugant el cap furiosament d’un cantó a l’altre. Les Campanes Obscures van dringar amb estridència, però sense aquell to addicional, gairebé psíquic, que havia penetrat al cap del Roland com una punxa. I els insectes metges —els que la Jenna havia anomenat can tam— no van aparèixer.

Somrient encara més (el Roland va tenir la sensació que la Mary mateixa no estava del tot segura que no vindrien fins que es va fer l’experiment), la dona cadàver se’ls va acostar encara més, com si flotés per sobre el terra. Els ulls es van desviar cap a ell.

—I tu guarda això —va dir.

El Roland va abaixar la mirada i va veure que tenia un dels revòlvers a la mà. No recordava haver-lo desenfundat.

—Si no és que està beneït o l’han xopat en una sang, una aigua, un semen sagrat d’una secta, no pot fer cap mal a les de la meva mena, pistoler. Perquè sóc més ombra que substància…, i, tanmateix, un igual als de la teva mena.

Va pensar que provaria de disparar-li igualment; l’hi va veure als ulls. «Només tens aquestes pistoles», deien els seus ulls. «Sense això, encara podries ser a la tenda que vam teixir en somnis al teu voltant, atrapat en els teus cabestrells, esperant donar-nos plaer».

En lloc de disparar, el Roland va tornar a desar el revòlver a la funda i se li va abraonar al damunt amb les mans esteses. La germana Mary va fer un crit que va ser més que res de sorpresa, però no va durar gaire; els dits del Roland es van tancar al seu coll i van ofegar el so abans que el pogués emetre del tot.

El tacte de la seva carn era obscè, no semblava simplement viva sinó indeterminada, com si intentés escapolir-se-li de les mans. Sentia que s’escolava com un líquid, que fluïa, i la sensació era esgarrifosa i impossible de descriure. Tanmateix, va continuar estrenyent, decidit a ofegar tota la vida que hi pogués haver en ella.

Aleshores es va produir un flaix blau (no a fora, va pensar després el Roland; el flaix s’havia produït dins del seu cap, com un llampec amb què ella li havia tocat algun punt breu però frenètic del cervell), i les seves mans es van separar del coll de la dona. Per un moment va veure borrosament unes grans gúbies xopes a la carn grisosa, unes gúbies amb la forma de les seves mans. A continuació es va sentir projectat enrere, va caure d’esquena sobre la roca, va relliscar i es va colpejar el cap amb una roca que sobresortia amb prou força per provocar-li un segon flaix de llum, però no tan fort.

—No, home bell —va dir ella, fent-li una ganyota i rient amb aquells ulls somorts i esgarrifosos—. No es pot escanyar les de la meva mena, i me les pagaràs per aquesta impertinència, et faré cent talls amb els quals apaivagaré la meva set! Primer, però, m’encarregaré d’aquesta noia sense vots…, i li arrencaré les maleïdes campanes, de passada!

—Vine i prova-ho! —va cridar la Jenna amb la veu tremolosa, i va bellugar el cap d’un cantó a l’altre. Les Campanes Obscures van sonar burlescament, provocadores.

La ganyota somrient de la Mary es va esfumar.

—Ja ho crec que ho provaré —va dir esbufegant. Va fer un badall. A la claror de la lluna, els ullals li van lluir a les genives com agulles d’os clavades en un coixinet vermell—. Ho provaré i ho…

Per sobre es va sentir un rugit que va créixer i després es va esquinçar en una descàrrega de lladrucs furiosos. La Mary es va girar a l’esquerra, i un instant abans que l’ésser rugidor deixés la roca en què estava posat, el Roland va poder veure clarament el desconcert i el sobresalt a la cara de la Gran Germana.

Aquella cosa es va llançar a sobre d’ella, només una forma fosca sota les estrelles, amb les potes estirades de manera que semblava una mena de ratpenat estrany; però, abans que caigués sobre la dona, sobre el seu pit, per sobre els braços aixecats, i li clavés les dents al coll, el Roland va saber exactament de què es tractava.

Mentre la forma girava la germana d’esquena, la dona va deixar anar un xiscle esquinçat que es va ficar al cap del Roland com les mateixes Campanes Obscures. Es va posar dret, panteixant. La cosa ombrívola la queixalava, amb les potes de davant a cada cantó del seu cap, les de darrere plantificades sobre el sudari, al pit, on hi havia hagut la rosa.

El Roland va agafar la Jenna, que s’havia quedat mirant la germana caiguda amb una espècie de fascinació paralitzadora.

—Corre! —va cridar—. Abans que decideixi que també et vol mossegar a tu!

El gos no els va fer cap cas mentre el Roland estirava la Jenna. Pràcticament havia arrencat el cap de la germana Mary.

D’alguna manera la carn semblava que estigués canviant, descomponent-se, probablement, però, passés el que passés, el Roland no tenia ganes de veure-ho. Tampoc volia que la Jenna ho veiés.

Van mig caminar, mig córrer cap al cim de la carena, i quan hi van arribar es van aturar a recuperar l’alè sota la llima, amb el cap baix, les mans unides, tots dos respirant feixugament.

Els grunys i els lladrucs ja no se sentien tan forts, però encara eren audibles quan la germana Jenna va aixecar el cap i va preguntar al Roland:

—¿Què era? Tu ho saps, t’ho he vist a la cara. ¿I per què l’ha atacat a ella? Totes tenim poder sobre els animals, però ella en té, en tenia, més que cap de nosaltres.

—Sobre aquest no. —El Roland va recordar el malaurat noi del llit del costat. El Norman no sabia per què els medallons impedien que les germanes se’ls acostessin del tot; si era per l’or o pel Déu. Ara el Roland en sabia la resposta.

—Era un gos. Un gos del poble. El vaig veure a la plaça, abans que els éssers verds m’estabornissin i em portessin amb les germanes. Suposo que els altres animals, que podien fugir, van fugir, però aquest no. No tenia res a témer de les germanetes d’Eluria, i no sé com ho sabia. Porta el senyal del Jesús-Home al pit. Pèl negre sobre blanc. Un accident de naixement, suposo. Sigui com sigui, s’hi ha rabejat. Jo sabia que rondava per aquí. L’he sentit bordar dues o tres vegades.

—¿Per què? —va dir baixet la Jenna—. ¿Per què havia de venir? ¿Per què s’havia de quedar? ¿1 per què s’hi havia de rabejar d’aquella manera?

El Roland de Gilead va respondre com havia fet sempre i com sempre faria quan li plantejaven preguntes inútils i desconcertants:

—El ka. Anem. Allunyem-nos tant com puguem d’aquest indret abans de buscar un lloc per passar la nit.

El màxim de lluny que van poder arribar va ser uns dotze quilòmetres com a molt…, segurament força menys, va pensar el Roland mentre tots dos s’amagaven en una catifa de sàlvia olorosa darrere un sortint de roca. Potser nou. Era ell qui els endarreria; o més ben dit era el residu del verí de la sopa. Quan va veure clar que no podia continuar endavant sense ajuda, va demanar a la noia una de les tiges. Ella s’hi va negar, dient que la substància es podia barrejar amb l’excés d’exercici i fer-li esclatar el cap.

—A més a més —va dir ella mentre descansaven contra la roca del petit cau que havien trobat—, no ens seguiran pas. Les que queden, la Michela, la Louise i la Tamra, deuen estar fent les maletes per marxar. Saben quan ha arribat el moment de bellugar-se; és per això que les germanes han sobreviscut tant de temps. Com nosaltres. Som fortes en certs sentits, però febles en molts d’altres. La germana Mary ho havia oblidat. Va ser la seva arrogància el que la va perdre, tant com el gos de la creu, crec.

La Jenna no sols havia amagat les seves botes i la seva roba passat el cim de la carena, sinó també la més petita de les seves alforges. Quan es va disculpar per no haver-li agafat ni el sac de dormir ni l’alforja gran (ho havia intentat, va dir, però pesava massa), el Roland la va fer callar posant-li un dit davant dels llavis. Ja trobava un miracle tenir tot el que tenia. I a més a més (això no ho va dir, però potser ella ho sabia igualment), els revòlvers eren l’únic que realment comptava. Els revòlvers del seu pare, i abans del pare del seu pare, fins a l’època de l’Arthur Eld, quan encara poblaven la terra els somnis i els dracs.

—¿No et passarà res de mal? —va preguntar el Roland mentre s’instal·laven. La lluna s’havia post, però encara quedaven ben bé tres hores perquè trenqués el dia. Els embolcallava la dolça aroma de la sàlvia. Una olor porpra, va pensar llavors…, i ho pensaria per sempre més. La notava com si formés una mena de catifa màgica a sota d’ell, que aviat se l’enduria flotant cap al son. No s’havia sentit mai tan cansat.

—Roland, no ho sé. —Però fins i tot aleshores, ell va creure que sí que ho sabia. La seva mare l’havia feta tornar una vegada; ja no hi havia mare que la fes tornar. I havia menjat amb les altres, havia pres la comunió de les germanes. El ka era una roda; però també era una xarxa de la qual ningú es podia escapolir.

Però aleshores estava massa cansat per pensar en aquestes coses… i, ¿què en trauria, de pensar-hi, fet i fet? Com havia dit ella, els ponts estaven cremats. El Roland es va imaginar que encara que tornessin a la vall, no hi trobarien res tret de la cova que les germanes havien anomenat Casa de Meditació. Les germanes supervivents haurien recollit la tenda dels mals sons i se n’haurien anat, amb un repic de campanes i insectes cantors baixant en la brisa tardana nocturna.

La va mirar, va aixecar una mà (que pesava), i li va tocar el rínxol que una vegada més li queia pel front.

La Jenna va riure, avergonyida.

—Sempre se m’escapa. És rebel, com la seva mestressa.

La noia va aixecar la mà per recollir-se’l, però el Roland li va agafar els dits abans que ho pogués fer.

—És preciós —va dir—. Negre com la nit i preciós com l’eternitat.

Es va asseure, fent un gran esforç; l’esgotament se li arrossegava pel cos com unes mans flonges. Li va fer un petó al rínxol. Ella va tancar els ulls i va sospirar. El Roland la sentia tremolar sota els seus llavis. La pell del seu front era molt freda; la fosca corba del rínxol rebel, com la seda.

—Treu-te la toca com vas fer aquell dia —va demanar.

Ella ho va fer sense dir res. El Roland la va contemplar una bona estona. La Jenna li va sostenir la mirada tota seriosa, sense apartar per res la vista. Ell li va passar la mà pels cabells, sentint-ne el pes suau (com la pluja, va pensar, una pluja amb pes), i després la va agafar per les espatlles i li va besar les galtes. Es va apartar d’ella un moment.

—¿Em faries un petó com un home a una dona, Roland? ¿Als llavis?

—Prou.

I, tal com havia pensat que faria mentre jeia atrapat en la tenda infermeria de seda, la va besar als llavis. Ella li va tornar el petó amb la maldestra tendresa del que no ha besat mai, potser només en somnis. El Roland va pensar a fer-li l’amor llavors —ho havia desitjat molt, i ella era preciosa—, però es va adormir mentre encara la besava.

Va somniar en el gos de la creu, que bordava i corria a camp obert. Ell el seguia, desitjós de descobrir l’origen de tanta agitació, i aviat ho descobria. A la punta més llunyana d’aquella planúria hi havia la Torre Obscura, amb la pedra fumejant perfilada per l’esfera carbassa del sol ponent, i les paoroses finestres que s’alçaven en espiral. El gos es va parar al davant i es va posar a udolar.

Van començar a sonar campanes —singularment agudes i esgarrifoses com el judici final—. Les Campanes Obscures, ho sabia, però el seu so era viu com l’argent. Amb aquell repic, les fosques finestres de la Torre es van il·luminar amb una llum vermella fatal: el vermell de les roses enverinades. Un crit de dolor insuportable va esquinçar la nit.

El somni es va esfumar en un instant, però el crit va continuar, ara degenerant en un gemec. Aquella part era real, real com la Torre, alçant-se sinistrament al final de tot del Món-Final. El Roland va retornar a la lluentor de l’alba i la suau aroma porpra de la sàlvia del desert. Havia tret els dos revòlvers, i ja s’havia posat dret abans fins i tot de ser conscient d’estar despert.

La Jenna no hi era. Les seves botes eren al costat de l’alforja. A poca distància hi havia els texans a terra com una pell de serp abandonada. Més amunt hi havia la seva camisa. El Roland va observar estranyat que encara estava ficada per dintre dels pantalons. Una mica més enllà hi havia la seva toca buida, amb la franja de campanes reposant sobre el terra polsós. Li va semblar que sonaven un moment, evocant encara el so que havia sentit.

No eren campanes, sinó insectes. Els insectes-metges. Cantaven entre la sàlvia, com si fossin petits grills, però molt més harmoniosos.

—Jenna?

Cap resposta…, si no era que els insectes contestaven. Perquè el seu càntic es va aturar de cop.

—Jenna?

Res. Només el vent i l’aroma de la sàlvia.

Sense pensar en el que feia (com si actués, el pensament reflexiu no era el seu punt fort), es va inclinar, va recollir la lligadura i la va sacsejar. Les Campanes Obscures van sonar.

Per un moment no va passar res. Però aviat un miler de petites bestioles fosques van sortir arrossegant-se de la sàlvia, i van formar sobre la terra esquerdada. El Roland va pensar en el batalló que marxava pel cantó del llit del vaquer i va fer una passa enrere. Després va mantenir la seva posició. Tal com els insectes mantenien la seva.

Li va semblar que ho entenia. Part d’aquella comprensió procedia del record de la carn de la germana Mary sota les seves mans…, que li havia semblat indeterminada, no una sola cosa sinó moltes. En part era el que ella havia dit: «He sopat amb elles». Les de la seva mena potser no morien mai…, però podien canviar.

Els insectes van tremolar, un núvol negre de bestioles que tacava la terra polsosa i blanca.

El Roland va tornar a sacsejar les campanes.

Els va colpir una mena d’esgarrifança i aleshores van començar a crear una forma. Van dubtar com si no estiguessin segurs de com continuar, es van reagrupar i van tornar a començar de cap i de nou. El que van fer finalment en la blancor de la sorra, entre els agitats borrissols de la sàlvia de color lilós, va ser una de les Grans Lletres: la lletra C.

Llevat que no era realment una lletra, va veure el pistoler: era un rínxol.

Es van posar a cantar, i al Roland li va semblar que cantaven el seu nom.

Li van caure les campanes de la mà rígida, i, quan van picar amb el terra i van dringar, la massa d’insectes es va separar, corrent en totes direccions. Va pensar a fer-los tornar —si feia sonar les campanes potser tornarien—, però, ¿amb quina finalitat? ¿Quin sentit tenia?

«No m’ho preguntis, Roland. Ja està fet, els ponts estan cremats».

Tanmateix, ella havia tornat amb ell una darrera vegada, imposant la seva voluntat sobre els milers de parts indeterminades que haurien d’haver perdut la capacitat per pensar quan el tot va perdre la seva cohesió…, però ella havia pensat prou, vés a saber com, per crear aquella forma. ¿Quant d’esforç podia haver-li exigit?

Els insectes es van desplegar més i més, i alguns van desaparèixer entre la sàlvia, d’altres es van enfilar pels cantons del sortint de roca i es van esmunyir per les esquerdes, on, tal vegada, esperarien l’escalfor del dia.

Se n’havien anat. Ella se n’havia anat.

El Roland va seure a terra i va amagar la cara entre les mans. Es pensava que ploraria, però al cap d’una estona la necessitat de fer-ho se li va passar; quan va tornar a aixecar el cap, tenia els ulls tan secs com el desert on finalment aniria, encara seguint el rastre del Walter, l’home de negre.

«Si hi ha d’haver condemna», havia dit ella, «que sigui perquè ho he escollit jo, no elles».

Ell en sabia ben poc, de condemnes…, i li semblava que les lliçons, lluny d’haver-se acabat, tot just havien començat.

Ella li havia portat l’alforja on guardava el tabac. Es va enrotllar un cigarret i va fumar assegut a la gatzoneta. Se’l va fumar fins al final, mirant la roba buida d’ella tota l’estona, recordant la mirada serena dels seus ulls foscos. Recordant els senyals de les cremades als dits produïts per la cadena del medalló. Tanmateix, l’havia recollit, perquè sabia que ell el voldria; havia patit el dolor, i el Roland ara duia tots dos medallons penjats del coll.

Quan el sol va sortir del tot, el pistoler va emprendre el camí cap a l’oest. Ja trobaria un cavall un dia o altre, o una mula, però de moment estava content de caminar. Tot aquell dia el va obsessionar un so de càntics i repics a les orelles, el so d’unes campanes. Diverses vegades es va aturar i va mirar al seu voltant, convençut que veuria una forma fosca al darrere lliscant per terra, seguint-lo com ens segueixen les ombres dels nostres millors i pitjors records, però no va veure mai cap forma. Estava tot sol als turons baixos de l’oest d’Eluria.

Sol com un gos.





TOT ÉS DEFINITIU


Un dia, sense més ni més, em va venir una nítida imatge d’un jove que tirava xavalla per la reixa d’una claveguera, davant de la caseta dels afores on vivia. No tenia res més, però la imatge era tan clara —i tan inquietant— que en vaig haver d’escriure un conte. Em va sortir d’una tirada i sense vacil·lacions, la qual cosa dóna suport a la meva idea que les històries són objectes: no són coses que creem (i de les quals ens podem endur el mèrit), sinó objectes preexistents que desenterrem.

I

Ara tinc una bona feina i cap raó per sentir-me abatut. Ja no em cal passar el temps amb els cretins del Supr Savr, ni mantenir l’ordre a l’aparcament de carros de la compra ni aguantar torracollons com l’Skipper. A hores d’ara l’Skipper ja fa malves, però una cosa que he après en els dinou anys que fa que sóc al planeta Terra és a no relaxar-me, perquè hi ha Skippers arreu.

També s’ha acabat fer la patrulla de la pizza en nits plujoses, al volant del meu vell Ford amb el silenciador fet malbé, congelant-me l’ànima perquè em fan portar la finestra del passatger abaixada amb una bandereta italiana penjada d’un filferro. Com si algú de Harkerville l’anés a saludar! Pizza Roma. Propines de misèria de persones que ni et veuen, perquè encara tenen el cap al partit de futbol de la televisió. Repartir per a Pizza Roma va ser el punt més baix, crec. Des d’aleshores fins i tot he volat en un reactor privat, o sigui que: ¿com em poden anar malament les coses?

«Això és el que passa quan deixes l’escola sense haver-te tret el títol», em deia la mare durant l’època en què feia de Dan el repartidor. I també: «Te’n penediràs la resta de la vida».

La meva estimada marona. Sempre la mateixa cançó, fins que vaig estar a punt d’escriure-li una d’aquelles cartes especials. Com he dit abans, aquell va ser el moment més baix. ¿Sabeu què em va dir el senyor Sharpton aquella nit al seu cotxe? «No és tan sols una feina, Dink, és una aventura, punyeta». I tenia raó. Potser s’equivocava en altres coses, però en això tenia raó.

Suposo que us pregunteu pel sou d’aquesta famosa feina. Bé, doncs, us haig de dir que no en trauré gaires calés. Val més que deixi clar això d’entrada. Però una feina no es fa només per diners, o per fer carrera. Això és el que em va explicar el senyor Sharpton. Ell em va dir que una feina de debò es fa pels beneficis complementaris. Em va dir que en això consistia el poder.

El senyor Sharpton… Només el vaig veure aquella vegada, assegut al volant del seu gran Mercedes-Benz, però de vegades amb un cop n’hi ha prou.

Preneu-vos-ho com vulgueu. Ben bé tal com vulgueu.

II

Tinc una casa, ¿entesos? Una casa meva. Aquest és el benefici complementari número u. De vegades truco a la mare, i li pregunto què li fa la cama esquerra, la fem petar, però mai l’he convidada a casa, tot i que Harkerville només és a uns cent quilòmetres de distància de casa seva i sé que es deu estar literalment consumint de curiositat. Ni tan sols l’he d’anar a veure si no em ve de gust. En general no em ve de gust. Si coneguéssiu la meva mare, tampoc us vindria de gust. Seure a la saleta amb ella mentre no para de xerrar sobre els seus parents i es queixa de la seva cama inflada… A més, mai havia notat la pudor de merda de gat que feia la casa fins que me’n vaig anar. No penso tenir mai un animal de companyia. Els animalons a casa són un fàstic.

Bàsicament m’estic a casa. Només té un dormitori, però tot i així és una casa excel·lent. Definitiva, com deia el Pug. Era el noi que em queia més bé del Supr Savr. Quan volia dir que alguna cosa era realment bona, el Pug no deia mai que era bestial, com ho fa molta gent: deia que era definitiva. Té gràcia, ¿oi? Quin un, el Pugmeister! Vés a saber què deu fer. Deu estar bé, suposo. Però no li puc trucar per assegurar-me’n. Puc trucar a la mare, i tinc un número d’urgències per si passa alguna cosa o si crec que algú està ficant el nas on no el demanen, però no puc fer un truc a cap dels meus vells amics (i no és que cregui que cap d’ells pateix gaire pel Dinky Earnshaw tret del Pug). Són les normes del senyor Sharpton.

Però deixem-ho estar. Tornem a la meva casa de Columbia City. ¿Quants nois de dinou anys que no han acabat l’escola coneixeu que tinguin casa de propietat? ¿I un cotxe nou? Només és un Honda, tot s’ha de dir, però els tres primers números del comptaquilòmetres continuen sent zeros, i això és el que compta. Té un reproductor de CD i cassets, i no m’assec al volant patint per si s’engegarà, com em passava sempre amb el Ford, de la qual cosa l’Skipper sempre se’n fotia. En deia el Petardmòbil. ¿Per què hi ha tants Sldppers en aquest món? Això sí que és una cosa que no entenc.

Guanyo uns quants calés, de fet. Prou per satisfer les meves necessitats. Us ho explicaré. Miro As the World Turns cada dia a l’hora de dinar, i els dijous, cap a la meitat del capítol, sento el «cloc» de la tapa de la bústia. Aleshores no faig res, se suposa que no he de fer res. Com va dir el senyor Sharpton: «Són les normes, Dink».

Continuo mirant el programa. El més emocionant dels cule-brots sempre passa quan s’acosta el cap de setmana: assassinats els divendres, sexe els dilluns; però tot i així jo me’l miro sencer cada dia. Els dijous vigilo especialment de no sortir de la sala fins que s’acaba. Els dijous ni tan sols m’arribo a la cuina a buscar un altre got de llet. Quan s’acaba World, apago la tele una estona —després fan el programa d’Oprah Winfrey, que no el suporto; aquella reunió de persones dient disbarats és per a les mares del món— i surto al rebedor.

A terra, sota el forat de la bústia, sempre hi ha un sobre blanc senzill, segellat. No porta res escrit. A dintre, hi pot haver catorze bitllets de cinc dòlars o set bitllets de deu dòlars. És la meva setmanada. I vet aquí com me la gasto. Vaig al cinema un parell de vegades, sempre a la tarda, quan només val quatre dòlars i mig. Això fan nou dòlars. Els dissabtes omplo el dipòsit de l’Honda, i normalment hi deixo uns set dòlars. No em moc gaire. Conduir no em fa perdre el seny, com diria el Pug. O sigui que ja en portem setze. Menjo fora unes quatre vegades al Mickey D’s, o bé per esmorzar (ous McMuffin, cafè, dues empanades de patata) o per sopar (hamburguesa amb formatge, i res de McSpecial; no sé quina llumenera es va inventar aquests entrepans). Una vegada a la setmana em poso els pantalons de cotó i una camisa i vaig a veure com viu l’altra meitat; sopo en algun lloc car com l’Adam’s Ribs o el Chuck Wagon. Això m’acostuma a pujar uns vint-i-cinc dòlars: ja en tenim quaranta-un. Aleshores puc anar al News Plus i comprar un parell de revistes d’homes, però res de gaire pervertit, només els habituals Variations o Penthouse. He provat d’incloure aquestes revistes al DIARI DE BORD DEL DINKY sense cap èxit. Me les puc comprar jo, i no és que desapareguin el dia de neteja ni res d’això, però tampoc apareixen, com si diguéssim, com altres coses. Suposo que als equips de neteja del senyor Sharpton no els agrada comprar porqueries (joc de paraules). A més, tampoc em puc connectar a les pàgines de sexe d’Internet. Ho he provat, però deuen estar bloquejades. Normalment és fàcil saltar-se aquests bloqueigs, passant per sota o pel costat de la barrera si no pots travessar-la, però això és diferent.

No em vull estendre més en el tema, però tampoc puc marcar números 900, al telèfon. El marcador automàtic funciona, evidentment, i si vull trucar a algú a l’atzar, a qualsevol lloc del món, i fer-la petar una estona, ho puc fer. Això funciona. Però els números 900, no. Sempre comuniquen. Segurament val més així. Segons la meva experiència, pensar en el sexe és com rascar-te amb heura verinosa. Només fas que escampar-ho. A més, jo trobo que se’n fa un gra massa, del sexe. Està bé, però no és definitiu. Ara que, tenint en compte el que faig, aquesta vena beata és una mica estrambòtica. Gairebé fa riure…, si no fos perquè em sembla que he perdut el sentit de l’humor en aquest tema. I en uns quants més també.

Però, ves, tornem al pressupost.

Si em compro un Variations, que val quatre dòlars, ja som als quaranta-cinc. Part dels diners que em queden els puc gastar comprant-me un CD, tot i que no és obligatori, o un parell de xocolatines (sé que no ho hauria de fer, perquè la meva pell encara és propensa als grans, tot i que gairebé ja no sóc un adolescent). De vegades m’agradaria demanar una pizza o menjar xinès per telèfon, però va contra les normes de TransCorp. La veritat és que se’m faria estrany, em sentiria com un membre de la classe opressora. No oblideu que he repartit pizzes. I sé que és una feina pudent. Però, si pogués demanar-ne, el repartidor de pizzes no sortiria de casa amb una propina miserable. Li posaria un bitllet de cinc a la mà, per veure com se li il·luminaven els ulls.

Però ja aneu veient què volia dir amb allò que no necessitava gaires diners per gastar, ¿oi? Quan torna a ser dijous al matí, normalment encara em queden vuit dòlars pel cap baix, i de vegades fins i tot vint. Les monedes les llanço pel desguàs de davant de casa. Sóc conscient que els veïns s’espantarien si m’ho veiessin fer (no vaig acabar l’institut, però no ho vaig deixar perquè fos ruc, això que quedi clar), i per això m’enduc el cistell blau de plàstic de reciclatge amb els diaris vells (i de vegades amb un Penthouse o un Variations a sota de la pila; no em guardo aquella porqueria gaire temps, com és normal), i mentre ho aboco a la cantonada, obro la mà on porto la xavalla, i la llenço a través de la reixa del desguàs. Clinc-clinc-clinc plof. Com un truc de màgia. Ara ho veus, ara no ho veus. Algun dia embussaré el desguàs, enviaran algú a baix i es pensarà que li ha tocat la loteria, si no és que hi ha una inundació o una cosa d’aquestes que empenyi la xavalla cap a la planta de tractament de residus, o vés a saber on. Però llavors ja no hi seré. No em penso passar la vida a Columbia City, això us ho asseguro. Me n’aniré, i aviat. D’una manera o altra.

Amb els bitllets és més fàcil. Els llenço per la trituradora de residus de la cuina. Un altre truc de màgia, abracadabra-xavalla-oh, els diners es converteixen en enciam. Us deu semblar molt estrany, que llenci els diners per la pica. Jo, al començament, també ho trobava estrany. Però t’hi acostumes com t’acostumes a tot al cap d’un temps, i, a més a més, sempre en vénen setanta més pel forat de la bústia. La norma és senzilla: res de fer l’esquirol. Al final de la setmana ni un ral. A més a més, no es tracta de milions, només són vuit o deu dòlars la setmana. Quatre xavos, ves.

III

DIARI DE BORD DEL DINKY. Aquest és un altre benefici complementari. Escric tot el que vull durant la setmana, i em donen tot el que demano (tret de revistes de sexe, com us he dit). Potser un dia me’n cansaré, però ara mateix és com tenir Santa Claus tot l’any. Gairebé tot el que escric són queviures, com la gent que ho escriu a la pissarra de la cuina, però també hi poso altres coses.

Per exemple, puc escriure «Nou vídeo de Bruce Willis» o «Nou CD de Weezer» o una cosa així. Una cosa divertida d’això del CD de Weezer, ja que hi estem posats. Un divendres vaig anar a Toones Xpress després del cinema (sempre hi vaig els divendres a la tarda, encara que no facin res que m’interessi, perquè és el dia que vénen a fer neteja), per matar el temps una estona perquè plovia i no podia anar al parc, i, mentre mirava les novetats, un nano va preguntar a un dependent pel nou CD de Weezer. El dependent li va dir que no el tindrien fins al cap de deu dies, i, en canvi, jo el tenia des del divendres anterior.

Beneficis complementaris, com deia.

Si escric «camisa d’esport» al diari de bord, me’n trobo una quan torno a casa el divendres a la nit, sempre en un dels tons terrosos que m’agraden. Si escric «texans nous» o «pantalons de cotó», també els tinc. Tot són articles de Gap, que també és on aniria jo a comprar, si hagués de fer aquestes coses. Si vull una determinada marca de loció d’afaitar o de colònia, escric el nom al DIARI DE BORD DEL DINKY i me la trobo al lavabo quan arribo a casa. No surto amb ningú, però em torna boig la colònia. Cadascú és com és.

Això us farà gràcia, ja ho veureu. Una vegada vaig escriure «Pintura de Rembrandt» al DIARI DE BORD. Després em vaig passar la tarda al cinema i passejant pel parc, mirant què feia la gent i els gossos que atrapaven discos voladors, i pensant que seria molt definitiu que els de la neteja em deixessin efectivament un Rembrandt. Déu n’hi do, un autèntic Gran Mestre a la paret d’una casa de la secció de Sunset Knoll de Columbia City. ¿Seria definitiu o no?

I va passar, en certa manera. Quan vaig arribar a casa, el meu Rembrandt estava penjat a la paret de la saleta, sobre el sofà, on abans hi havia els pallassos de vellut. El cor em bategava a dos-cents per minut quan vaig travessar la saleta per mirar-lo. Quan m’hi vaig acostar, vaig veure que només era una còpia…, ¿m’enteneu?, una reproducció. Em va desil·lusionar, però no excessivament. El que vull dir és que era un Rembrandt. Encara que no fos un Rembrandt original.

Una altra vegada vaig escriure «Foto amb l’autògraf de Nicole Kidman» al DIARI DE BORD. Trobo que és l’actriu viva més maca d’avui en dia, m’encanta. I quan vaig arribar a casa aquell dia, hi havia una foto seva de publicitat a la nevera, enganxada amb un parell d’imants de verdures. Era al gronxador de Moulin Rouge. I aquella vegada era autèntica. Ho vaig saber per la manera com estava signada: «Per al Dinky Earnshaw, amb amor i petons, de la Nicole».

Uau, nena. Uau, bonica.

Us diré una cosa, amics meus: si treballés de valent i ho volgués de debò, algun dia podria tenir un Rembrandt autèntic a la paret. Ja ho crec que sí. En una feina com aquesta, no es pot anar enlloc més que cap amunt. En certa manera, aquesta és la part que fa més por.

IV

No cal que faci mai llistes de la compra. Els de la neteja ja saben el que m’agrada: sopars congelats Stouffer, sobretot aquells que es bullen amb la bossa i es diuen «bocinets de vedella a la crema» —tot i que la mare sempre els ha anomenat «porqueria trossejada»—, maduixes gelades, llet entera, empanades d’hamburguesa precuinades que només s’han d’escalfar en una paella (no m’agrada gens tocar carn crua), flams Dole —els que vénen en copes de plàstic (no em van bé per a la pell, però em tornen boig)—, menjar normal. Si vull alguna cosa especial, l’escric al DIARI DE BORD DEL DINKY.

Un dia vaig demanar un pastís de poma fet a casa, específicament que no fos del supermercat, i quan vaig tornar aquella nit cap a l’hora en què es fa fosc, el meu pastís era a la nevera amb la resta de compres de la setmana. Però aquest no estava embolicat, estava senzillament col·locat en una plàtera blava. Per això vaig saber que era fet a casa. Al començament em feia una mica d’angúnia menjar-me’l, perquè no sabia d’on venia i tot plegat, però vaig decidir que allò era un disbarat. Ningú sap realment d’on ve el menjar del supermercat, no pas del cert. Donem per fet que és bo perquè està embolicat o va en una llauna o «està doblement segellat per a la teva protecció», però el podria haver manipulat qualsevol amb els dits bruts abans de segellar-lo dues vegades, o fer un parell d’esternuts o tirar-li el mal alè a sobre, o fins i tot eixugar-s’hi el cul. No em vull posar groller, però és veritat, ¿oi que sí? El món és ple de desconeguts, i molts no són «res de bo». En això, hi tinc experiència, creieu-me.

D’això…, vaig tastar el pastís i era deliciós. Me’n vaig menjar la meitat divendres a la nit i la resta dissabte al matí, mentre repassava els números de Cheyenne, Wyoming. Em vaig passar gairebé tot el dissabte a la nit al vàter, buidant els budells per culpa de totes aquelles pomes, suposo, però no em va fer res. El pastís s’ho valia. «Com els feia la mare», diu la gent, però no deuen pas parlar de la meva mare. La meva mare no sap ni fregir una salsitxa.

V

No he d’escriure mai «roba interior» al duri de bord. Cada cinc setmanes si fa no fa els calaixos es buiden i em trobo calçotets nous a la calaixera, quatre paquets de tres encara dins de les bosses de plàstic. Amb segell doble per a la meva protecció, ha, ha. Paper higiènic, sabó de la roba, rentavaixelles, tot això no ho he d’escriure mai. Apareix i prou.

Molt definitiu, ¿no trobeu?

VI

No he vist mai els de la neteja, com no he vist mai el paio (o potser és una noia) que em porta els setanta dòlars cada dijous mentre fan As the World Turns. Tampoc el vull veure. No en tinc cap necessitat, per començar. I, a sobre, és veritat, em fan por. Com em feia por el senyor Sharpton amb el seu gran Mercedes gris la nit que el vaig conèixer. Tu diràs!

Els divendres no dino a casa. Miro As the World Turns, pujo al cotxe i me’n vaig a la ciutat. Em menjo una hamburguesa al Mickey D’s, vaig a veure una pel·lícula i després al parc si fa bo. M’agrada el parc. És un bon lloc per pensar, i aquests dies tinc un munt de coses per pensar.

Si no fa bo, vaig al centre comercial. Ara que els dies es comencen a escurçar, estic pensant a tornar a jugar a bitlles. Tindria alguna cosa per fer els divendres a la tarda, si més no. Abans hi anava de tant en tant amb el Pug.

Enyoro una mica el Pug. M’agradaria poder-li trucar, fer-la petar, explicar-li les coses que m’han passat. Com allò del Neff, per exemple.

Bé, què hi farem: quan no es pot, no es pot.

Mentre sóc fora, els de la neteja em fan la casa de paret a paret i de dalt a baix: renten els plats (tot i que jo sóc força endreçat), freguen el terra, renten la roba bruta, canvien els llençols, posen tovalloles netes, tornen a omplir la nevera i em porten totes les coses que he apuntat al DIARI DE BORD. És com viure en un hotel amb el servei de neteja més eficient (per no dir definitiu) del món.

El lloc que toquen menys és l’estudi del costat del menjador. El tinc bastant a les fosques, amb les persianes sempre abaixades, i ells no les apugen mai gaire, només una petita escletxa, al contrari del que fan a la resta de la casa. Allà mai fa olor de netejador de llimona, tampoc, tot i que els divendres a la nit totes les altres habitacions fan aquesta pudor. De vegades és tan forta que em fa venir esternuts. No és ben bé una al·lèrgia; més aviat és una demostració de protesta nasal.

Algú hi passa l’aspiradora, i després buida la paperera, però ningú ha bellugat mai els papers que guardo sobre la taula, per moltes piles que hi hagi i per molt desendreçats que semblin. Una vegada vaig posar un bocinet de cinta al cantell de dalt del calaix que hi ha a l’alçada del genoll, però quan vaig tornar a casa aquella nit continuava allà, intacte. No és que hi guardi cap gran secret, en aquell calaix, enteneu-me; ho volia saber i prou.

Si deixo l’ordinador i el mòdem engegats quan me’n vaig, continuen encesos quan torno, amb el protector de pantalla posat (normalment el de les persones que fan coses darrere les persianes en aquell edifici alt, que és el meu preferit). Si els deixo apagats quan marxo, estan apagats quan torno. No potinegen l’estudi del Dinky.

Potser els de la neteja també em tenen una mica de por.

VII

Vaig rebre la trucada que em va canviar la vida quan em pensava que la combinació de la mare i la feina de repartidor a Pizza Roma em faria parar boig. Sé que sona melodramàtic, però en aquest cas és cert. Vaig rebre la trucada la meva nit lliure. La mare havia sortit amb les seves amigues, a jugar al bingo a la Reserva, totes fumant com a carreteres i sens dubte rient cada vegada que el presentador treia el B-12 del bombo i deia: «Som-hi, senyores, és l’hora de prendre’s les vitamines». Jo mirava una pel·lícula del Clint Eastwood a la TNT i desitjava ser en qualsevol altre lloc del planeta Terra. Fins i tot a Saskatchewan.

Sona el telèfon, i jo que penso: «Que bé, deu ser el Pug, ha de ser ell», i per això quan despenjo dic amb la meva veu més en-golada:

—Església de totes les definitivitats, sucursal de Hackerville, sóc el reverend Dink.

—Hola, senyor Earnshaw —va contestar una veu. Era una veu que no havia sentit mai, però no semblava gens amoïnada o desconcertada per la meva brometa. Jo ja estava prou mortificat per tots dos. ¿Heu notat mai que quan fas una cosa d’aquestes per telèfon (intentes ser molt enrotllat quan despenges) la persona que truca no és mai la que esperaves? Una vegada em van explicar que una noia va despenjar el telèfon i va dir: «Hola, sóc la Helen, i vull que te’m follis aquí mateix», perquè es pensava que era el seu xicot, i va resultar que era el seu pare. Segurament és una història inventada, com la dels caimans de les clavegueres de Nova York (o les cartes del Penthouse), però ja m’enteneu.

—Oh, perdoni —vaig dir, massa atabalat per pensar com era que el propietari d’aquella veu desconeguda sabia que el reverend Dink també era el senyor Earnshaw, de fet el Richard Ellery Earnshaw—. Em pensava que era una altra persona.

—Sóc una altra persona —va dir la veu, i, tot i que llavors no vaig riure, després sí que em va fer gràcia. El senyor Sharpton era una altra persona, ja ho crec. Totalment, definitivament una altra persona.

—¿En què el puc servir? —vaig preguntar—. Si vol parlar amb la meva mare, m’haurà de donar l’encàrrec, perquè ha…

—… sortit a jugar al bingo, ja ho sé. Però vull parlar amb vostè, senyor Earnshaw. Li vull oferir una feina.

Em vaig quedar tan parat que no vaig dir res. Aleshores vaig veure de què anava allò, era una mena d’estafa per telèfon.

—Ja en tinc, de feina —vaig dir—. Ho sento.

—¿Repartidor de pizzes? —va dir ell, com si ho trobés divertit—. Bé, sí, si en vol dir feina.

—¿Qui és vostè? —vaig preguntar.

—Em dic Sharpton. I més val que ens estalviem els preàmbuls, si em permet, senyor Earnshaw. ¿Dink? ¿Et puc dir Dink?

—És clar —vaig dir—. ¿Li puc dir Sharpie?

—Digue’m com vulguis, però escolta.

—L’escolto. —Escoltava. ¿Per què no? La pel·lícula de la tele era Coogan’s Bluff, que no és pas una de les millors del Clint.

—Et vull fer la millor oferta de treball que t’han fet mai, i la millor que segurament et faran mai. No és tan sols una feina, Dink, és una aventura.

—Coi, ¿de què em sona això? —Tenia un bol de crispetes a la falda, i me’n vaig entaforar un grapat a la boca. Allò començava a ser divertit.

—Els altres prometen; jo faig. Però aquesta és una conversa que podríem mantenir cara a cara. ¿Que podríem quedar?

—¿És marieta, vostè? —vaig preguntar.

—No. —Ho va dir com si li fes una certa gràcia. Prou perquè cregués el que ell em deia. I, de fet, ja em tenia al sac, com si diguéssim, per culpa de la manera ximpleta com havia contestat jo el telèfon—. La meva orientació sexual no té res a veure amb això.

—Aleshores, ¿per què vol parlar amb mi? No conec ningú que em pugui trucar a dos quarts de deu de la nit per oferir-me una feina.

—Fes-me un favor: deixa el telèfon i vés a mirar el rebedor.

Més i més boig. Però, ¿què hi podia perdre? Vaig fer el que em demanava, i hi vaig trobar un sobre. Algú l’havia tirat pel forat de la bústia mentre jo em mirava la persecució de Clint Eastwood darrere Don Stroud per Central Park. El primer sobre de molts, tot i que llavors, evidentment, no ho sabia. El vaig estripar, i em van caure set bitllets de deu dòlars a la mà. I una nota.

«Això podria ser el començament d’una gran carrera!».

Vaig tornar a la sala, encara mirant els diners. Voleu saber si estava gaire atabalat? Gairebé m’assec a sobre el bol de crispetes. El vaig veure a l’últim segon, el vaig apartar i em vaig tornar a asseure al sofà. Vaig agafar el telèfon mig esperant que el Sharpton se n’hagués anat, però quan vaig dir «hola», em va contestar.

—¿De què va això? —vaig preguntar—. ¿Per què són els setanta dòlars? Me’ls quedo, però no perquè pensi que li dec res. Jo no els hi he demanat pas.

—Els diners són teus —va dir el Sharpton—, sense cap compromís. Però t’explicaré un secret, Dink: una feina no són només diners. Una feina com cal depèn dels beneficis complementaris. És en això que consisteix el poder.

—Si vostè ho diu…

—Pots pujar-hi de peus. I l’únic que et demano és que ens vegem i m’escoltis una estona. Et faré una oferta que et canviarà la vida, si l’acceptes. T’obrirà la porta d’una nova vida, de fet. Un cop t’hagi fet l’oferta, em podràs fer totes les preguntes que vulguis. Però, si t’haig de ser franc, també he de dir que segurament no et podré donar totes les respostes que vulguis.

—¿I si decideixo que no m’interessa?

—Ens donarem la mà, et donaré un copet a l’esquena i et desitjaré bona sort.

—¿Quan vol que ens vegem? —Una part de mi, la major part, de fet, encara pensava que allò era una broma, però ja se m’estava formant una opinió minoritària. D’entrada hi havia els diners, l’equivalent a dues setmanes de propines repartint per Pizza Roma, i això quan hi havia moviment. Però sobretot era la manera com parlava el Sharpton. Sonava com si hagués anat a la universitat…, i no parlo de la Universitat Estatal de Sheep’s Rectum a Van Drusen, precisament. I, al capdavall, ¿què hi podia perdre? Des de l’accident de l’Skipper, no hi havia ningú al planeta Terra que em volgués assetjar d’una manera que fos perillosa o dolorosa. Bé, la mare, suposo, però l’única arma que tenia era la boca…, i no era de les que feien bromes elaborades. Tampoc me la podia imaginar desfent-se de setanta dòlars. Mentre hi hagués un bingo a la rodalia, de cap manera.

—Aquesta nit —va dir l’home—. Ara mateix, de fet.

—Entesos, ¿per què no? Vingui. M’imagino que si ha pogut ficar un sobre ple de bitllets pel forat de la bústia, no caldrà que li doni l’adreça.

—A casa teva no. Quedem a l’aparcament del Supr Savr.

L’estómac em va baixar als peus com un ascensor amb els cables tallats, i la conversa va deixar de ser divertida de cop. Potser allò era un parany; amb policies, tal vegada. Em vaig dir a mi mateix que ningú podia saber res de l’Skipper, i encara menys la bòfia, només Jesús. Hi havia la carta; l’Skipper podia haver deixat la carta en alguna banda. No és que hi hagués res que es pogués entendre (llevat del nom de la seva germana, però hi havia milions de Debbies al món), com ningú podia entendre el que jo havia escrit a la vorera, davant del pati de la senyora Bukowski…, o això hauria dit jo abans que sonés el coi de telèfon. Però, ¿qui en podia estar segur del tot? I ja se sap què diuen dels remordiments. No és que em sentís ben bé culpable per l’Skipper, aleshores no, però, tanmateix…

—¿No troba que l’aparcament del Supr Savr és un lloc una mica estrany per a una entrevista de feina? Sobretot perquè està tancat des de les vuit.

—Per això és un bon lloc, Dink. Intimitat en un lloc públic. Aparcaré al costat de l’aparcament de carros de la compra. Ja veuràs el cotxe, és un Mercedes gris, gran.

—El reconeixeré perquè serà l’únic —vaig dir, però ja havia penjat.

Vaig penjar i em vaig guardar els diners a la butxaca, gairebé sense ser conscient del que feia. Suava una mica per tot el cos. La veu del telèfon volia que ens veiéssim a l’aparcament de carros de la compra, on l’Skipper me l’havia jugada tantes vegades. On una vegada m’havia aixafat els dits entre un parell de carrets de la compra, rient mentre jo xisclava. Fa un mal horrorós que t’aixafin els dits. Dues ungles se m’havien tornat negres i m’havien caigut. Va ser llavors quan vaig decidir provar allò de la carta. I el resultat havia estat increïble. Tot i així, si l’Skipper Brannigan tenia un fantasma, era probable que l’aparcament de carros fos el lloc per on vagués, buscant noves víctimes per torturar. La veu del telèfon no podia haver triat aquell lloc perquè sí. Vaig intentar convence’m que tot plegat eren romanços, que no paren de passar coincidències, però no m’ho creia gens. El senyor Sharpton sabia allò de l’Skipper. No sé com, però ho sabia.

Em feia por trobar-me amb ell, però no veia cap altra sortida. Si més no, havia de descobrir què en sabia. I a qui l’hi podia explicar.

Em vaig aixecar, em vaig posar l’abric (era primavera, i feia fred a les nits; a mi em sembla que a la Pensilvània occidental sempre hi fa fred a les nits), vaig sortir de la sala, però vaig tornar per deixar una nota a la mare. «He sortit amb uns amics», vaig escriure. «Tornaré cap a mitjanit». Tenia la intenció de tornar molt abans de mitjanit, però aquella nota em semblava una bona idea. No em vaig permetre pensar gaire per què em semblava una bona idea, aleshores no, però ara sí que puc: si em passava res, si em passava res de mal, em volia assegurar que la mare trucaria a la policia.

VIII

Hi ha dues menes de pors, o si més no aquesta és la meva teoria. Hi ha la por de la tele i hi ha la por de veritat. Crec que normalment a la vida només passem la por de la tele. Com quan ens esperem que el metge ens doni els resultats d’una anàlisi de sang o quan tornem de la biblioteca a casa caminant a les fosques i ens fa l’efecte que hi ha algú amagat entre els matolls. Aquestes coses no ens fan por de veritat, perquè sabem en el fons del fons que els resultats de les anàlisis de sang seran bons i que no hi ha males persones sotjant als matolls. ¿Per què? Perquè aquestes coses només li passen a la gent de la tele.

Quan vaig veure el gran Mercedes gris, l’únic cotxe en mitja hectàrea ben bona d’aparcament buit, em vaig morir de por per primera vegada des d’allò del magatzem amb l’Skipper Brannigan. Aquella vegada va ser la que vam estar més a punt de tenir una enganxada.

El vehicle del senyor Sharpton estava aparcat sota la llum d’un dels fanals grocs de vapor de mercuri de l’aparcament, un antic cotxàs alemany, almenys un 450 i segurament un 500, la mena de cotxe que actualment val cent vint mil bitllets. S’estava allà, al costat de l’aparcament de carros (gairebé buit a aquelles hores de la nit, i tots els carrets, tret d’un de coix amb només tres rodes, estaven ben segurs a dins), amb els llums de posició encesos i una fumera blanca que sortia del tub d’escapament. El motor rondinava com un gat adormit.

M’hi vaig acostar amb el cotxe, i el cor em bategava a poc a poc però amb força i tenia un gust de moneda a la gola. Tenia ganes de prémer l’accelerador del meu Ford (que en aquella època sempre feia pudor de pizza de llonganissa) i tocar el dos, però no em podia treure de sobre la idea que l’home sabia alguna cosa de l’Skipper. Ja em podia anar dient a mi mateix que no hi havia res a saber, que el Charles «Skipper» Brannigan havia tingut un accident o s’havia suïcidat; la policia no n’estava segura (no el coneixien gaire bé; si l’haguessin conegut, haurien descartat de ple la idea que s’hagués suïcidat. La gent com l’Skipper no se suïcida, i encara menys als vint-tres anys), però això no aturava la veueta que m’anava repetint que estava emmerdat fins al coll, que algú ho havia endevinat, que algú havia trobat la carta i ho havia endevinat.

Aquella veu no tenia gaire lògica, però no n’hi calia. Tenia bons pulmons i cridava més que cap lògica. Vaig aparcar al costat del Mercedes parat i vaig abaixar la finestra. Al mateix temps, es va abaixar la finestra del cantó del conductor del Mercedes. Ens vam mirar, jo i el senyor Sharpton, com un parell d’amics que haguessin quedat en un restaurant d’aquells que et serveixen al cotxe.

Ara mateix no en recordo gran cosa. És ben curiós, tenint en compte el temps que hi he pensat d’aleshores ençà, però és la veritat. Només recordo que era prim, i que duia vestit i corbata.

Un bon vestit, crec, tot i que aquestes coses no són el meu fort. Si més no, el vestit em va tranquil·litzar una mica. Suposo que, inconscientment, tenia la idea que un vestit vol dir feina i uns texans i una samarreta vol dir rotllo.

—Hola, Dink —va dir—. Sóc el senyor Sharpton. Vine i seu al meu costat.

—¿Per què no ens quedem tal com estem? —vaig preguntar—. Podem parlar per la finestra. La gent ho fa contínuament.

Em va mirar i no va dir res. Al cap d’uns segons, vaig apagar el motor del Ford i vaig sortir. No sé ben bé per què, però ho vaig fer. Estava més aterrit que mai, això que quedi clar. Mort de por. Garratibat de por. Potser per això em podia fer fer el que volia.

Em vaig quedar un moment dret entre el cotxe del senyor Sharpton i el meu, mirant cap a l’aparcament de carros i pensant en l’Skipper, que era alt i tenia els cabells rossos i ondulats pentinats enrere. Tenia grans i els llavis vermells, com una noia amb els llavis pintats.

«Ei, Dinky, ensenya’m el teu dinky», deia. O «Ei, Dinky, ¿que em vols mamar el meu dinky?». Sempre gracietes merdoses d’aquestes. De vegades, mentre recollíem, em perseguia amb un dels carros i me’l clavava als talons dient «brrummm, brrummm, brrummm!» com si fos un cotxe de curses. Un parell de vegades em va fer caure. A l’hora del sopar, si tenia el menjar a la falda, m’envestia amb força per veure si me’l podia fer caure a terra. Ja us podeu imaginar de què parlo, segurament. Era com si no hagués pogut superar mai les idees del que troben divertit els nanos avorrits que seuen a l’última fila de la classe.

Jo duia una cua per treballar; et feien recollir els cabells en una cua si els tenies llargs, normes del supermercat, i de vegades l’Skipper em venia per darrere, m’estirava la goma i la deixava anar. De vegades se m’enredava amb els cabells i els tibava. De vegades es petava i em fuetejava el coll. Va arribar un moment que em ficava sempre dues o tres gomes de més a la butxaca dels pantalons abans de sortir de casa. Mirava de no pensar per què ho feia, ni el que havia d’aguantar. Si ho hagués fet, segurament m’hauria acabat menyspreant.

Una vegada em vaig girar de cop mentre m’ho feia, i em devia veure alguna cosa a la cara, perquè el seu somriure burleta va desaparèixer i el va canviar per un altre. El somriure burleta no ensenyava les dents, però el nou sí que les ensenyava. Al magatzem va passar això, allà on la paret nord sempre està freda perquè dóna al refrigerador de la carn. Va aixecar les mans i va tancar els punys. Els altres nois estaven asseguts menjant-se el dinar, i ens miraven, i jo sabia que cap m’ajudaria. Ni tan sols el Pug, que de fet només fa metre seixanta-quatre i pesa cinquanta quilos. L’Skipper se l’hauria menjat amb patates, i el Pug ho sabia.

—Vinga, cara de cul —va dir l’Skipper, fent aquell somriure. La goma trencada que m’havia arrencat dels cabells penjava entre dos nusos, com una estranya llengua vermella de llangardaix—. Au, jet vols barallar amb mi? Endavant, vinga. Em barallaré amb tu.

El que jo volia era preguntar-li per què m’havia de fer la guitza a mi, per què havia de ser jo el que li caigués tan malament, per què havia de ser algú. Però no m’hauria donat cap resposta. Els de la mena de l’Skipper no tenen respostes. L’únic que volen és trencar-te la cara. O sigui que em vaig tornar a asseure i vaig agafar el meu sandvitx. Si provava d’enfrontar-me a l’Skipper, era probable que acabés a l’hospital. Em vaig posar a menjar, tot i que se m’havia passat la gana. Ell em va mirar un segon o dos més, i em vaig pensar que se’m tiraria a sobre igualment, però va obrir els punys. La goma partida va caure a terra al costat d’una caixa d’enciam aixafat.

—Merdós —va dir l’Skipper—. Merdós hippy pelut.

I se’n va anar. Uns dies després em va aixafar els dits entre dos carros de l’aparcament, i uns quants dies més tard l’Skipper jeia damunt de setí en una església metodista, amb música d’orgue. Ell mateix s’ho havia buscat, però. Si més no, això és el que pensava jo llavors.

—¿Fent un passeig pel carrer de la Memòria? —va preguntar el senyor Sharpton, i allò em va fer tornar al present amb un sobresalt. Encara era dret entre el seu cotxe i el meu, al costat de l’aparcament de carros on l’Skipper no tornaria a aixafar mai més els dits a ningú.

—No sé de què em parla.

—Tant se val. Puja, Dink, que xerrarem una mica.

Vaig obrir la porta del Mercedes i vaig pujar. Carai, tu, quina olor. Era de pell, però no era només pell. ¿Sabeu aquella carta del Monopoly per sortir de la presó? Quan ets prou ric per comprar-te un cotxe que fa l’olor del Mercedes gris del senyor Sharpton, vol dir que tens una carta per sortir d’on calgui.

Vaig respirar fondo, vaig aguantar l’aire un moment i el vaig deixar anar dient:

—Això és definitiu.

El senyor Sharpton va riure, i les galtes ben afaitades li van lluir a la llum del panell. No em va preguntar què volia dir; ja ho sabia.

—Tot és definitiu, Dink —va dir—. O ho pot ser, per a la persona adequada.

—¿Vostè ho creu?

—Ho sé. —No tenia ni un pessic de dubte a la veu.

—M’agrada la seva corbata —vaig dir. Ho vaig dir per dir alguna cosa, però de fet ho pensava. La corbata no era el que jo en diria definitiva, però estava bé. ¿Sabeu aquelles corbates estampades amb calaveres, dinosaures o pals de golf, coses d’aquestes? La del senyor Sharpton estava estampada amb espases, cada una sostinguda per una mà ferma.

Va riure i es va passar una mà per sobre la corbata, com acariciant-la.

—És la meva corbata de la sort —va dir—. Quan me la poso, em sento com el rei Artús. —Li va desaparèixer el somriure de la cara, a poc a poc, i vaig veure que no ho deia perquè sí—. El rei Artús a la recerca dels millors homes que han existit. Cavallers que han de seure amb ell a la Taula Rodona i refer el món.

Allò em va fer esgarrifar, però vaig mirar de dissimular-ho.

—¿Què vol de mi, Art? ¿Que l’ajudi a trobar el Sant Graal, o com se’n digui?

—Una corbata no converteix un home en rei —va dir ell—. Això ja ho sé, per si t’amoïnava.

Em vaig bellugar, una mica incòmode.

—Escolti, no pretenia ser despectiu…

—Tant se val, Dink. De veritat. La resposta a la teva pregunta és que sóc dues parts reclutatalents, dues parts buscatalents, i quatre parts destí amb cames i boca. ¿Fumes?

—No fumo.

—Millor per tu, viuràs més anys. El tabac mata. Si no, ¿per què en diuen claus de taüt?

—No l’hi sabria dir —vaig contestar.

—Això espero —va dir el senyor Sharpton, animant-se—. Sincerament, així ho espero. Ets mercaderia de primera classe, Dink. Dubto que t’ho creguis, però és veritat.

—¿Quina és l’oferta de què m’ha parlat?

—Parla’m del que va passar amb l’Skipper Brannigan.

Patapam, les meves pitjors pors fetes realitat. No ho podia saber, ningú ho podia saber, però, vés a saber com, ho sabia. Em sentia inert, amb el cap a punt d’esclatar, i la llengua enganxada al paladar com si m’hi haguessin posat pega.

—Au, explica-m’ho. —La seva veu semblava venir de molt lluny, com en una ràdio d’ona curta a la nit.

Vaig tornar la llengua al seu lloc. Em va costar, però me’n vaig sortir.

—Jo no vaig fer res. —La meva veu també semblava arribar per aquella mateixa fastigosa banda d’ona curta—. L’Skipper va tenir un accident i prou. Tornava a casa i va sortir de la carretera. El cotxe es va estimbar i va caure al riu Lockerby. Van trobar-li aigua als pulmons, o sigui que es devia ofegar, si més no tècnicament, però al diari deia que segurament s’hauria mort de totes maneres. La caiguda gairebé li va arrencar el cap, o això és el que deia la gent. Hi ha gent que diu que no va ser un accident, que es va suïcidar, però jo no m’ho empasso. L’Skipper… s’ho passava massa bé a la vida per matar-se.

—Sí. I tu eres part de la seva diversió, ¿oi?

No vaig dir res, però els llavis em tremolaven i em queien les llàgrimes.

El senyor Sharpton em va posar una mà al braç. Era la mena de gest que es podia esperar d’un home gran com ell, assegut al costat d’un noi en un cotxe alemany car, en un aparcament desert, però quan em va tocar vaig veure que no era res d’allò, que no se m’insinuava. Era agradable que et toquessin com ell em va tocar. Fins aleshores, no m’havia adonat de com n’estava, de trist. De vegades no te n’adones, perquè és com si…, no ho sé, ho estiguessis pertot arreu. No em vaig posar a sanglotar ni de bon tros, però les llàgrimes em rodolaven per les galtes. Les espases de la seva corbata es van duplicar, després triplicar, tres per una, ves que bé.

—Si et preocupa que sigui poli, no hi pateixis. I t’he donat diners; això espifiaria qualsevol acusació que es volgués plantejar. Però encara que no fos així, de totes maneres ningú es creuria el que li va passar realment al jove senyor Brannigan. Ni que et confessessis en una tele d’abast nacional. ¿Oi que no?

—No —vaig dir baixet. Després, més fort—: Vaig aguantar molt. Finalment no ho vaig poder suportar més. Em va fer tornar boig, ell s’ho va buscar.

—Explica’m què va passar —va demanar el senyor Sharpton.

—Li vaig escriure una carta —vaig dir—. Una carta especial.

—Sí, devia ser molt especial. ¿I què hi vas posar perquè funcionés amb ell?

Entenia el que volia dir, però hi havia alguna cosa més. Quan es personalitzaven les cartes, se n’augmentava el poder. Les feia letals, no tan sols perilloses.

—El nom de la seva germana —vaig dir. Em sembla que va ser llavors quan em vaig donar del tot—. La seva germana Debbie.

IX

Sempre he tingut alguna cosa, una mena de do, i sempre ho he sabut, però no sabia com fer-lo servir, ni com es deia o què representava. I també sabia que més valia no esbombar-ho, perquè els altres no el tenien. Em pensava que em posarien en un circ si se n’assabentaven. O a la presó.

Recordo una vegada —vagament, devia tenir tres o quatre anys, és un dels primers records que tinc— que m’estava dret davant d’una finestra bruta i mirant al pati. Hi havia una soca per tallar llenya i una bústia amb una bandereta vermella, o sigui que devia ser quan érem a ca la tieta Mabel, al camp. Va ser on vam anar a viure quan el meu pare va tocar el dos. Més endavant la mare va trobar feina al forn Hakerville Fancy i vam tornar a la ciutat, quan jo tenia uns cinc anys. Ja vivíem a la ciutat quan vaig començar l’escola, això segur. Ho sé pel gos de la senyora Bukowski, perquè havia de passar per davant d’aquell punyeter caníbal caní cinc dies la setmana. No oblidaré mai aquell gos. Era un bòxer amb una orella blanca. Parlant del carrer de la Memòria!

Doncs, mentre mirava a fora, hi havia unes mosques que volaven per la part de dalt de la finestra; ja sabeu com va. Em molestaven, però no hi podia arribar, ni amb una revista enrotllada, per picar-les o fer-les fugir. Per això vaig dibuixar dos triangles a la brutícia del vidre amb la punta del dit, i vaig fer una altra forma, un cercle especial, per unir els triangles. I tan bon punt ho vaig fer, tan bon punt vaig tancar el cercle, les mosques —n’hi havia quatre o cinc— van caure mortes al vidre. Eren grosses com caramels de goma, i tant!, d’aquells que tenen gust de regalèssia. En vaig agafar una i me la vaig mirar, però no era gaire interessant, o sigui que la vaig deixar caure a terra i vaig continuar mirant per la finestra.

Aquestes coses em passaven de tant en tant, però mai expressament, no passaven mai perquè jo fes que passessin. La primera vegada que recordo haver fet alguna cosa expressament —abans de l’Skipper, vull dir— va ser quan vaig utilitzar el meu fos-el-que-fos amb el gos de la senyora Bukowski. Aquesta senyora vivia en una cantonada del nostre carrer, quan teníem una casa de lloguer a l’avinguda Dugway. El seu gos era mesquí i perillós, i tota la canalla del West Side tenia por d’aquell monstre de l’orella blanca. La mestressa el tenia lligat al seu pati lateral —¿què dic ara?, més aviat feia vigilància al seu jardí lateral— i bordava a tothom que passava. No un lladruc inofensiu, com fan alguns gossos, sinó d’aquells que diuen «si et tingués aquí o pogués sortir, et faria miques, pelacanyes». Una vegada el gos es va deslligar i va mossegar el repartidor de diaris. El gos de qualsevol altra persona segur que hauria acabat ensumant gas per això, però el fill de la senyora Bukowski era el cap de policia i ho va arreglar vés a saber com.

Jo odiava aquell gos com odiava l’Skipper. En certa manera, em penso que era l’Skipper. Havia de passar per ca la senyora Bukowski per anar a l’escola si no volia haver de fer una marrada donant la volta a la casa i que em diguessin gallina, i em feia terror la manera com aquella bèstia corria fins que se li acabava la corda, bordant tan fort que li sortia escuma entre les dents i pel morro. De vegades tibava tan fort la corda que queia, grinyolant, la qual cosa hauria d’haver fet gràcia, però a mi no me’n feia gens; jo només tenia por que un dia es trenqués la corda (no era una cadena, sinó una corda normal i corrent) i el gos saltés la baixa tanca d’estaques entre el pati de la senyora Bukowski i l’avinguda Dugway i em clavés les dents al coll.

Un dia em vaig despertar amb una idea. Senzillament era allà. Em vaig despertar amb aquella idea de la mateixa manera com alguns dies em despertava amb un disbarat descomunal al cap. Era dissabte, ben d’hora, i feia un dia preciós, i no em calia passar per ca la senyora Bukowski si no en tenia ganes, però aquell dia sí que en tenia. Vaig saltar del llit i em vaig vestir tan de pressa com vaig poder. Ho vaig fer tot de pressa perquè no se m’escapés aquella idea.

L’acabaria perdent —l’acabaria perdent com de vegades es perden els somnis amb què t’has despertat (o els disbarats amb què t’has despertat, posats a ser francs)—, però aleshores la tenia ben clara al cap, com una campana: paraules amb triangles al voltant i floritures a sobre, cercles especials que englobaven tot el muntatge…, dos o tres cercles, un a sobre l’altre per donar-hi més força.

De seguida vaig travessar corrent la saleta (la mare encara dormia, la sentia roncar, i el seu uniforme rosa del forn estava penjat de la barra de la dutxa del bany) i vaig entrar a la cuina. La mare tenia una pissarreta al costat del telèfon per apuntar números i recordatoris per a ella mateixa —diari de bord de la mare en lloc de diari de bord del dinky, com si diguéssim— i em vaig aturar el temps just per arrencar el bocinet de guix rosa que penjava d’una corda al costat. Me’l vaig ficar a la butxaca i vaig sortir de casa. Recordo que era un matí preciós, fresc, però no feia fred, amb un cel tan blau que semblava que algú l’hagués passat per un túnel de rentat, no hi havia ningú pel carrer; qui podia dormia una mica més, com li agrada fer a tothom els dissabtes al matí.

El gos de la senyora Bukowski no dormia dins de la casa. I ara!, no. Aquell gos creia fermament en la seva missió i el seu deure. Em va veure a través de la tanca d’estaques i va córrer tot el que li va donar la corda, amb totes les seves forces, potser amb més força que mai, com si el seu confós cervellet de gos sabés que era dissabte i jo no hi tenia res a fer, allà. Va arribar al final de la corda, pumba, i va caure enrere de cop. Però es va posar dret de seguida, dret, tibant la corda i bordant d’aquella manera que deia: «M’estic escanyant, però tant se me’n dóna». Suposo que la senyora Bukowski hi estava acostumada, potser fins i tot li agradava, però sempre m’he preguntat com ho podien suportar els veïns.

Aquell dia no li vaig fer cap cas. Estava massa excitat per tenir por. Vaig buscar el guix a la butxaca i vaig posar un genoll a terra. Per un moment vaig témer que m’hagués fugit tot del cap i em va semblar que no me’n sortiria. Vaig sentir que la desesperació i la tristesa intentaven apoderar-se de mi i vaig pensar «no, no ho permetis, no ho permetis, Dinky, espolsa-te-les. Escriu el que sigui, ni que sigui A LA MERDA EL GOS DE LA SENYORA BUKOWSKI».

Però no vaig escriure això. Vaig dibuixar la forma, crec que era un sancofite. Una forma rara, però era la forma que calia, perquè va desencadenar tot el que va venir després. El cap em bullia de coses. Era una meravella, però alhora feia molta por perquè n’hi havia per donar i per vendre. Em vaig passar cinc minuts ben bons agenollat a la vorera, suant com un porc i escrivint com un fanàtic. Vaig escriure paraules que no havia sentir dir mai i vaig dibuixar formes que no havia vist mai (formes que no havia vist ningú): no tan sols sancofites, sinó japs, fouders i mircs. Vaig escriure i dibuixar fins que vaig tenir el colze dret tacat de rosa i el bocí de guix de la mare no era res més que un codolet entre el polze i els dits. El gos de la senyora Bukowski no es va morir com les mosques, em va bordar tota l’estona, i segurament va recular i córrer fins que no va poder més encara un parell de vegades, però no m’hi vaig fixar. Jo estava totalment fora de si. No ho podria descriure ni en un milió d’anys, però segur que és com es deuen sentir els grans músics com Mozart i Eric Clapton quan componen la seva música, o com es deuen sentir els pintors quan estan fent la seva millor obra sobre la tela. Si hagués passat algú, l’hauria ignorat. Què coi!, si el gos de la senyora Bukowski hagués trencat la corda, hagués saltat la tanca i m’hagués caigut al damunt, probablement també l’hauria ignorat.

Va ser definitiu, tu. Va ser tan definitiu que no ho puc ni explicar.

No va venir ningú, tot i que van passar uns quants cotxes i potser les persones de dins es van preguntar què feia aquell nano, què devia dibuixar a la vorera, i el gos de la senyora Bukowski no va parar de bordar. En acabat, em vaig adonar que ho havia de fer més fort, i que la manera de fer-ho era personalitzar-ho per al gos. No sabia com es deia, o sigui que vaig escriure bòxer amb el que quedava de guix, vaig dibuixar-hi un cercle al voltant i després vaig fer una fletxa al peu del cercle, apuntant cap a la resta del dibuix. Estava marejat i el cap em feia mal, com quan acabes de fer un examen superdifícil, o has mirat massa hores la televisió. Em va fer l’efecte que vomitaria…, però tot i així em sentia totalment definitiu.

Vaig mirar el gos —estava tan animat com sempre, bordant i fent cabrioles sobre les potes posteriors quan es quedava sense corda—, però no em va fer por. Me’n vaig tornar a casa amb el cap ben clar. Sabia que el gos de la senyora Bukowski estava acabat. De la mateixa manera, m’imagino, que un bon pintor deu saber quan ha fet una bona obra, o un bon escriptor deu saber quan ha escrit una bona narració. Quan està bé, em sembla que ho saps i prou. Se’t posa al cap i va fent.

Tres dies després, el gos feia malves. M’ho va explicar la millor font possible quan es tracta de gossos fastigosos torracollons: el carter del barri. Senyor Shermerhom, es deia. El senyor Shermerhom em va dir que el bòxer de la senyora Bukowski per alguna raó s’havia posat a córrer al voltant de l’arbre on estava lligat i, quan havia arribat al final de la corda (ha, ha, al final de la corda), no havia pogut tornar enrere. La senyora Bukowski havia sortit a comprar, o sigui que no el va poder ajudar. Quan va tornar a casa, es va trobar el gos estirat al peu de l’arbre del pati, escanyat.

Els meus escrits a la vorera es van estar allà una setmana; aleshores va ploure de valent i després només va quedar una taca rosada. Però fins que no va ploure, es va mantenir força bé. I mentre es mantenia, ningú el trepitjava. Ho vaig veure jo mateix. La gent —els nens que anaven a l’escola, les senyores que anaven al centre, el senyor Shermerhom, el carter— l’esquivaven pel costat. No semblava que fossin conscients del que feien. I tampoc ho va comentar mai ningú, com ara: «¿Què és aquella cosa rara de la vorera?» o «¿Com en diries tu, d’una cosa que té aquesta pinta?» (Un fouder, llumenera). Era com si no s’adonessin que era allà. Però una part d’ells se’n devia adonar. Si no, jper quins set sous l’esquivaven?

X

Al senyor Sharpton, no l’hi vaig explicar, això, però li vaig dir tot el que volia saber de l’Skipper. Havia decidit que podia confiar-hi. Potser aquella part secreta de mi sabia que hi podia confiar, però no ho crec. Em sembla que va ser per aquella manera com em va posar la mà al braç, tal com ho hauria fet un pare. No és que en tingui, jo, de pare, però m’ho puc imaginar.

A més, era el que deia ell: encara que fos poli i m’arrestés, ¿quin jutge i quin jurat es creuria que l’Skipper Brannigan havia estimbat el seu cotxe per culpa d’una carta que li havia enviat jo?

En concret, una carta plena de paraules sense sentit i símbols inventats per un noi repartidor de pizzes que havia suspès la geometria a l’institut. Dues vegades.

Quan vaig acabar, vam estar callats una bona estona. Finalment el senyor Sharpton va dir:

—S’ho mereixia. Ja ho saps, ¿oi?

I vés a saber per què, allò em va fer efecte. La presa va esclatar i vaig plorar com un nadó. Devia plorar més de quinze minuts. El senyor Sharpton em va passar un braç per l’espatlla i em va abraçar contra el seu pit i jo li vaig humitejar la solapa de l’americana. Si algú hagués passat per allà i ens hagués vist així, s’hauria pensat que érem un parell de marietes, però no va passar ningú. Només hi érem ell i jo, sota els fanals grocs de vapor de mercuri, al costat de l’aparcament de carros. «Iupi-ti-iu-iu, endavant carros de la compra», solia cantar el Pug, «perquè a partir d’ara el Supr Savr serà la teva nova llar». Ens petàvem tant de riure que ploràvem i tot.

Al final vaig poder controlar les cascades. El senyor Sharpton em va passar un mocador i jo em vaig eixugar els ulls.

—¿Com ho ha sabut? —vaig preguntar. La veu em sonava profunda i estranya, com una sirena entre la boira.

—Un cop et vam triar, només va caldre fer una mica de feina de detectiu.

—Sí, però, ¿com em van triar?

—Tenim unes quantes persones, una dotzena si fa no fa, que busquen nois i noies com tu —va dir—. De fet, poden veure els nois i noies com tu, Dink, tal com determinats satèl·lits a l’espai poden veure piles nuclears i plantes energètiques. Ressalteu com si estiguéssiu pintats de groc. Com una flama és com et va descriure un dels observadors. —Va bellugar el cap i em va fer un somriure murri—. M’agradaria veure una cosa així ni que fos una vegada. O ser capaç de fer el que vosaltres feu. Evidentment, també m’agradaria que arribés el dia, amb un en tindria prou, en què pogués pintar com Picasso o escriure com Faulkner.

El vaig mirar amb la boca oberta.

—¿És veritat? Hi ha gent que pot veure…

—Sí. Són els nostres perdiguers. Pentinen tot el país, i altres països, buscant aquesta resplendor groga i brillant, que llueix com una flama en la foscor. Aquesta noia en concret era a la Ruta 90, se n’anava cap a Pittsburgh a agafar un avió per tornar a casa i fer unes breus vacances, quan et va veure. O et va pressentir. O el que sigui que facin. Els descobridors tampoc es coneixen a si mateixos, com tu no saps realment el que li vas fer a l’Skipper, ¿oi?

—¿Què…?

Va aixecar la mà.

—Ja t’he dit que no obtindries totes les respostes que voldries. Aquest és un cas en què hauràs de decidir-te segons el que sentis, no segons el que saps. Però et puc dir un parell de coses. Per començar, Dink, treballo per a una empresa que es diu Trans Corporation. La nostra feina és desfer-nos de tots els Slipper Brannigan del món: els grossos, els que ho fan a gran escala. Tenim la seu de l’empresa a Chicago i un centre d’entrenament a Peoria…, on passaràs una setmana si acceptes la meva proposta.

Aleshores no vaig dir res, però ja sabia que diria que sí a la seva proposta. Fos el que fos, diria que sí.

—Ets un mitjà, amic meu. Vés-te’n fent a la idea.

—¿Què és això?

—Una marca. Hi ha gent a la nostra organització que pensa que el que tu tens…, el que tu pots fer…, és un talent o una habilitat o fins i tot una mena de fallada del sistema, però s’equivoquen. El talent i l’habilitat neixen de la marca. La marca és genèrica, el talent i l’habilitat són específics.

—Ho haurà de simplificar. No vaig acabar l’institut, no ho oblidi.

—Ja ho sé —va dir ell—. I també sé que no ho vas deixar perquè fossis ruc; ho vas deixar perquè no hi encaixaves. En aquest sentit, ets com tots els altres mitjans que he conegut. —Va riure d’aquella manera seca que riu la gent quan no té ganes de riure—. Tots vint-i-u. Escolta’m, i no et facis l’imbècil. La creativitat és com una mà al final del braç. Però una mà té molts dits, ¿oi?

—Home, com a mínim cinc.

—Pensa en aquests dits com a habilitats. Una persona creativa pot escriure, pintar, esculpir o pensar fórmules matemàtiques; pot ballar, cantar o tocar un instrument musical. Aquests són els dits, però la creativitat és la mà que els dóna vida. I igual com totes les mans són bàsicament el mateix (la forma segueix la funció), totes les persones creatives són el mateix un cop arribes al lloc on s’uneixen els dits.

»El mitjà també és com una mà. De vegades els dits tenen el do de la precognició, la capacitat per veure el futur. De vegades, la postcognició, la capacitat per veure el passat. Tenim un paio que sap qui va matar John F. Kennedy, i no va ser Lee Harvey Oswald; de fet, va ser una dona. Hi ha la telepatia, la piroquinesi, la teleempatia, i no sé quantes coses més. No ho sabem del cert; és tot un món nou i amb prou feines hem començat a explorar-ne el primer contingut. Però el mitjà és diferent de la creativitat d’una forma vital; és molt més rar. Una persona de cada vuit-centes és el que els psicòlegs ocupacionals anomenen “dotada”. Creiem que hi pot haver només un mitjà per cada vuit milions de persones.

Això em va deixar sense alè. La idea de ser un entre vuit milions hauria deixat sense alè a qualsevol, ¿oi?

—Això és uns cent vint per cada mil milions de persones normals —va dir—. Creiem que pot no haver-hi més de tres mil dels anomenats mitjans al món. Els estem trobant, un per un. És una feina lenta. La capacitat sensorial funciona totalment a baix nivell, però només tenim una dotzena d’observadors, i cada un costa moltes hores d’entrenament. És una tasca dura…, però també té una recompensa fabulosa. Estem trobant mitjans i els posem a treballar. Això és el que volem fer amb tu, Dink, posar-te a treballar. Volem que et centris en el teu talent, que el perfeccionis i l’utilitzis per a la millora de tota la humanitat. No podràs tornar a veure els teus amics —no hi ha cap risc més alt de seguretat que un vell amic, ho hem descobert— i no hi guanyaràs gaires diners en metàl·lic, si més no al començament, però sí moltes satisfaccions, i el que t’oferiré és només l’esglaó de baix del que podria ser una escala molt alta.

—No es descuidi els beneficis complementaris —vaig dir, apujant la veu a l’última paraula i convertint-la en una pregunta, per si se la volia prendre com a tal.

Va somriure i em va donar un copet a l’espatlla.

—Tens raó —va dir—. Els famosos beneficis complementaris.

Aleshores ja em començava a engrescar. Els dubtes no havien desaparegut, però es començaven a fondre.

—Expliqui-m’ho, doncs —vaig dir. Em bategava el cor amb força, però no era de por. Ja no—. Faci’m una oferta que no pugui rebutjar.

I això és exactament el que va fer.

XI

Al cap de tres setmanes, em trobo en un avió per primera vegada a la vida, i quin malbaratament! L’únic passatger en un Lear 35, escoltant els Counting Crows pels altaveus quadrangulars, amb una coca-cola a la mà, observant com l’altímetre s’enfilava per sobre dels catorze mil metres. Això és ben bé un quilòmetre i mig per sobre del que volen els avions comercials habitualment, em va dir el pilot. I un vol més tendre que el cul d’una noieta.

Vaig passar una setmana a Peoria, i m’enyorava de casa. M’enyorava de valent. No me’n sabia avenir. Hi va haver un parell de nits que gairebé vaig plorar abans d’adormir-me. Em fa vergonya dir-ho, però he dit la veritat fins ara, i no vull començar a mentir o a saltar-me coses.

La mare era el que enyorava menys. Es podria pensar que estàvem units, per tal com érem «nosaltres contra el món», com aquell qui diu, però la meva mare no era gaire amorosa ni consoladora. No em pegava ni em cremava cigarrets a les aixelles, ni res d’això, però, ¿i què? No n’hi ha per saltar de joia. No he tingut mai fills, o sigui que no en puc estar segur, però a mi no em sembla que ser un bon pare tingui res a veure amb les coses que no fas als teus micos petits. La meva mare sempre va estar més per les amigues que per mi, i per la seva visita setmanal a la perruqueria i la nit de divendres a la reserva. La seva gran ambició a la vida era guanyar el vint al bingo i tornar a casa amb un Monte Cario nou de trinca. Tampoc és que em queixi. És com és i prou.

El senyor Sharpton va trucar a la mare i li va dir que m’havien triat per participar al projecte de formació avançada en ordinadors i col·locació de Trans Corporation, un programa especial per a nois sense títols però amb possibilitats. De fet, era una història força creïble. Jo era un estudiant de matemàtiques lamentable i em quedava gairebé del tot bloquejat a les classes de llengua, on se suposava que havia de parlar, però sempre em vaig entendre molt bé amb els ordinadors de la classe. De fet, encara que no m’agradi fer el fatxenda (i mai vaig explicar aquest secret a ningú de l’escola), podia programar millor que el senyor Jacubois i la senyora Wilcoxen. No m’agradaven gaire els jocs d’ordinador —segons el meu humil parer, són estrictament per a descerebrats—, però em movia desenfrenadament amb el teclat. De vegades, el Pug s’ho mirava.

—Ets increïble —va dir una vegada—. Tio, això treu fum.

—Qualsevol idiota pot pelar l’Appel. Però cal un home de debò per menjar-se-la —vaig contestar, arronsant-me d’espatlles.

O sigui que la mare s’ho va creure (potser s’hauria plantejat més preguntes si hagués sabut que Trans Corporation em portava a Illinois en un reactor privat, però no ho sabia), i no l’enyorava gaire. Però enyorava el Pug, i el John Cassiday, que era l’altre amic que teníem a l’època del Supr Savr. El John toca el baix en una banda punk, porta una anella d’or a la cella esquerra i té tots els discos de Subpop que es fan. Va plorar quan Kurt Cobain la va dinyar. No va provar de dissimular-ho ni d’atribuir-ho a les al·lèrgies. Simplement va dir: «Estic trist perquè s’ha mort el Kurt». El John és definitiu.

I trobava a faltar Harkerville. És pervers, però cert. Ser al centre de formació de Peoria era com tornar a néixer, en certa manera, i suposo que néixer sempre és dolorós.

Em pensava que hi coneixeria persones com jo —si això fos un llibre o una pel·lícula (o un episodi d’Expedient X, potser), coneixeria una noia maca amb pits petits en forma de pera i la capacitat de tancar les portes a distància—, però no va ser així. Estic convençut que hi havia altres pupils a Peoria mentre jo era allà, però el doctor Wentworht i la resta dels que dirigien el centre ens mantenien separats de totes totes. Una vegada vaig preguntar per què, i van canviar de tema. Va ser aleshores quan vaig comprendre que no tothom que duia imprès transcorp a la camisa o es passejava per allà amb carpetes de TransCorp era col·lega meu o volia ser el meu pare desaparegut.

I es tractava de matar gent; per això m’entrenaven. La gent que hi havia a Peoria no en parlava amb naturalitat, però tampoc va provar d’ensucrar-m’ho. Només calia que recordés que els objectius eren males persones, dictadors, espies i assassins en sèrie, i, com deia el senyor Sharpton, a les guerres es feia contínuament. A més, no era personal. Res d’armes, res de navalles, res de garrots. No m’esquitxaria mai de sang.

Com us havia dit, no vaig tornar a veure el senyor Sharpton —si més no, de moment no l’he tornat a veure—, però vaig parlar amb ell cada dia de la setmana que vaig ser a Peoria, i això em va alleujar força la pena i l’enyorament. Parlar amb ell era com si algú em posés una tovalloleta freda al front. Em va donar el seu telèfon la nit que vam parlar al Mercedes, i em va dir que li truqués sempre que volgués. Fins i tot a les tres de la matinada, si estava trasbalsat. Una vegada ho vaig fer. Vaig estar a punt de penjar al segon truc, perquè la gent et pot dir que li truquis a qualsevol hora, fins i tot a les tres de la matinada, però de fet no s’esperen que ho facis. Tanmateix, no vaig penjar. M’enyorava de casa, sí, però era més que això. El centre no era el que jo m’esperava exactament, i ho volia explicar al senyor Sharpton. A veure com s’ho prenia.

Va contestar al tercer truc i, tot i que semblava adormit (que estrany, ¿oi?), no semblava gens fastiguejat. Li vaig explicar que les coses que fèiem eren una mica rares. La prova amb els llums parpellejants, per exemple. Deien que era una prova d’epilèpsia, però…

—Em vaig quedar adormit al mig de la prova —vaig dir—. I quan em vaig despertar tenia mal de cap i em costava pensar. ¿Sap com em sentia? Com un arxivador que algú hagués desordenat.

—¿On vols anar a parar, Dink? —va preguntar el senyor Sharpton.

—Em sembla que em van hipnotitzar —vaig dir.

Una breu pausa. I aleshores:

—Potser ho van fer. Segurament ho van fer.

—Però, ¿per què? ¿Per què ho havien de fer? Faig tot el que em demanen, o sigui que, equina necessitat podien tenir d’hipnotitzar-me?

—No conec tots els seus programes i protocols, però sospito que t’estan programant. Posen el material domèstic als nivells inferiors de la teva ment perquè no facin nosa a la teva part conscient… i no et puguin fer malbé la teva habilitat especial. No és gaire diferent de programar el disc dur d’un ordinador, i no és pas més sinistre.

—Però, ¿no ho sap segur?

—No, ja t’he dit que la formació i les proves no són la meva especialitat. Però faré unes trucades i el doctor Wentworht parlarà amb tu. Potser fins i tot s’haurà de disculpar. Si és el cas, Dink, no pateixis que segur que es disculpa. Els nostres pupils són massa únics i valuosos per fer-los patir innecessàriament. ¿Alguna cosa més?

M’ho vaig pensar, i vaig dir que no. Li vaig donar les gràcies i vaig penjar. Tenia a la punta de la llengua explicar-li que creia que m’havien drogat, també…, que m’havien donat alguna mena d’elevador de l’ànim per ajudar-me a superar l’enyorament, però al capdavall vaig decidir no amoïnar-lo. Eren les tres de la matinada, fet i fet, i si m’havien donat res, segurament era pel meu bé.

XII

L’endemà em va venir a veure el doctor Wentworth —era el Gran Kahuna— i es va disculpar. Va ser molt simpàtic, però feia una cara que no ho sé…, potser el senyor Sharpton li havia trucat dos minuts després que pengéssim i li havia clavat una esbroncada.

El doctor Wentworth em va portar a fer un volt pel jardí —verd i esponerós, perfecte en aquell final de primavera— i va dir que li sabia greu no haver-me mantingut «informat». La prova d’epilèpsia era realment una prova d’epilèpsia, va dir (i un TAC, també), però com que induïa moltes persones a un estat hipnòtic, normalment ho aprofitaven per donar-los unes quantes «instruccions bàsiques». En el meu cas, eren instruccions sobre programes d’ordinador que faria servir a Columbia City. El doctor Wentworth em va demanar si li volia preguntar res més. Vaig mentir i vaig dir que no.

Segurament ho trobeu molt estrany, però no ho és. Mireu, vaig fer uns estudis llargs i absorbents que es van acabar tres mesos abans de la graduació. Hi havia professors que m’agradaven i hi havia professors odiosos, però mai vaig confiar plenament en cap. Era la mena de nen que sempre seia al darrere de tot si el professor no ens feia seure per ordre alfabètic, i mai prenia part en els debats de classe. Com a molt deia «¿eh?» quan em cridaven, i ni uns cavalls salvatges m’haurien tret una resposta. El senyor Sharpton era l’única persona que havia conegut que havia estat capaç d’entrar en el món en què jo vivia, i el vell doctor Wentworth, amb el cap pelat i els ulls penetrants darrere les ulleretes sense muntura, no era el senyor Sharpton. Abans m’hauria imaginat porcs volant cap al sud per passar l’hivern que no pas jo obrint el meu cor a aquell paio, i encara menys plorant a la seva espatlla.

I què carai, tampoc sabia què més preguntar, de totes maneres. En general hi estava bé, a Peoria, i em feien il·lusió les perspectives de futur —feina nova, casa nova, ciutat nova—. Tothom es portava molt bé amb mi, a Peoria. Fins i tot el menjar era bo: mandonguilles, pollastre fregit, batuts, tot el que m’agradava. Entesos, no m’agradaven les proves diagnostiques, aquella mena de mocs que s’havien de fer amb un llapis IBM, i de vegades em sentia drogat, com si algú hagués posat alguna cosa al puré de patates (o molt animat, de vegades també em sentia així), i hi havia altres vegades —dues com a mínim— en què em va semblar que em tornaven a hipnotitzar. Però, ¿i què? ¿Tot plegat què era després que un sonat t’hagi perseguit per l’aparcament d’un supermercat rient i fent sorolls de cotxe de curses i intentant atropellar-te amb un carro de la compra?

XIII

Vaig tenir una altra conversa telefònica amb el senyor Sharpton que crec que hauria d’esmentar. Va ser el dia abans del meu segon viatge amb avió, el que em va portar a Columbia City, on m’esperava algú amb les claus de la meva nova casa. Aleshores ja m’havien parlat de l’equip de neteja, i de la norma econòmica bàsica —començar cada setmana sense ni cinc i acabar cada setmana sense ni cinc— i sabia a qui havia de trucar a la ciutat si tenia cap problema. (Si tinc un gran problema, truco al senyor Sharpton, que, tècnicament, és el meu «control»). Tenia mapes, llistes de restaurants, adreces de cinemes i del centre comercial. Ho sabia tot menys la cosa més important de totes.

—Senyor Sharpton, no sé què fer —vaig dir. Parlava amb ell des del telèfon de davant de la cafeteria. Tenia telèfon a l’habitació, però estava massa nerviós per seure, i encara menys per es-tirar-me al llit. Si encara em posaven coses al menjar, aquell dia no havia funcionat.

—No et puc ajudar, Dink —va dir, tan tranquil com sempre—. Tu decideixes, fill.

—¿Què vol dir? M’ha d’ajudar! Vostè em va reclutar, per l’amor de Déu!

—Et plantejaré un cas hipotètic. Suposem que sóc el president d’una universitat amb molts patrocinadors. ¿Saps què vol dir patrocinador?

—Que tenen calés. No sóc ruc, ja l’hi vaig dir.

—Tens raó, dispensa’m. Vejam, diguem que sóc el president Sharpton, i faig servir uns quants dels molts calés de l’escola per contractar un gran novel·lista com a professor d’escriptura, o un gran pianista perquè ensenyi música. ¿Em donaria dret això a dir al novel·lista el que havia d’escriure o al pianista el que havia de compondre?

—Segurament no.

—Per descomptat que no. Però posem que ho fes. Si digués al novel·lista: «Escrigui una comèdia sobre Betty Ross embolicant-se amb George Washington a la desfilada gai», ¿creus que ho podria fer?

Em va fer riure. No ho vaig poder evitar. El senyor Sharpton emetia bones vibracions.

—Potser sí —vaig dir—. Sobretot si li donava una bonificació sucosa.

—Entesos, però encara que s’hi esforcés i ho escrivís, segurament seria una novel·la molt dolenta. Perquè les persones creatives no sempre controlen el que fan. I quan fan la seva millor obra, normalment no la controlen. Més aviat es deixen anar amb-els ulls tancats, cridant «iupiii».

—¿1 això què té a veure amb mi? Escolti, senyor Sharpton, quan intento imaginar-me el que faré a Columbia City, l’únic que veig és un gran buit. Ajudar la gent, diuen. Fer del món un lloc millor. Desfer-se dels Skippers. Tot sona molt bé, tret que no sé com fer-ho!

—Ja ho sabràs —va dir—. Quan arribi el moment, ho sabràs.

—Em va dir que el Wentworth i els seus col·legues centrarien el meu talent. Que l’esmolarien. Però més que res el que han fet ha estat fer-me una colla de proves inútils i fer-me sentir com si tornés a anar a l’escola. ¿Ho tinc tot al subconscient? ¿Ho tinc tot al disc dur?

—Creu-me, Dink —va dir—. Creu-me, i creu en tu mateix.

I així ho vaig fer. Ho faig. Però últimament les coses no m’han anat bé. No m’han anat gens bé.

Maleït Neff, tot va començar a anar malament amb ell. Tant de bo no hagués vist mai la seva foto. I si havia de veure una foto, tant de bo no hagués estat aquella en què somreia.

XIV

La primera setmana que vaig ser a Columbia City no vaig fer res. Vull dir res de res. No vaig ni anar al cinema. Quan van venir a netejar, me’n vaig anar al parc, vaig seure en un banc i em vaig sentir com si tothom m’observés. Quan va arribar el moment de desfer-me dels diners que encara em quedaven el dijous, vaig acabar llençant cinquanta dòlars a les escombraries. I allò era nou per mi en aquell moment, no ho oblideu. Parlant de sentir-se estrany, ningú ho sap tan bé com jo. Mentre m’esperava, sentia com el motor de sota la pica els triturava. No parava de pensar en la mare. Si ella hagués estat allà per veure el que feia, segurament m’hauria clavat un ganivet de trinxar per aturar-me. Allò eren dotze targetes de vint al bingo (o dues dotzenes de deu) que se n’anaven per l’aigüera.

Vaig dormir fatal, aquella setmana. De tant en tant anava al meu petit estudi; no en tenia ganes, però els peus m’hi portaven. Com diuen que els assassins sempre tornen a les escenes dels seus crims, suposo. El cas és que em quedava al llindar i mirava la fosca pantalla de l’ordinador, i el mòdem Global Village, i suava de culpabilitat, angúnia i por. Fins i tot la taula estava tan polida i neta, sense un sol paper o nota a sobre, que em feia suar. Gairebé sentia les parets murmurant coses com: «No, aquí no hi passa res», i «¿Qui és aquest paio, l’instal·lador del cable?».

Tenia malsons. En un, truquen al timbre i quan obro la porta, és el senyor Sharpton. Du un parell de manilles. «Dóna’m els canells, Dink», diu. «Ens pensàvem que eres un mitjà, però evidentment ens vam equivocar. De vegades, passa».

«No, sí que ho sóc», dic. «Sóc un mitjà, només necessito adaptar-me. No havia estat mai fora de casa, ja ho sap».

«Has tingut cinc anys», diu ell.

Em quedo de pedra. No m’ho puc creure. Però una part de mi sap que és veritat. Sembla que siguin dies, però han estat cinc maleïts anys de debò, i no he encès l’ordinador de l’estudi ni una trista vegada. Si no fos pels de la neteja, la taula tindria mig pam de pols.

«Dóna’m els canells, Dink. No ho compliquis més per tots dos».

«No ho faré», dic. «I no m’hi pot obligar».

Aleshores mira darrere seu, i ¿qui baixa les escales si no l’Skipper Brannigan? Porta la seva bata vermella de niló, però aquesta diu TRANSCORP en lloc de SUPR SAVR. Està pàl·lid, però, en general, bé. Que no és mort, vull dir. «Et penses que em vas fer alguna cosa, però no és veritat», diu l’Skipper. «No podries fer res a ningú. No ets més que un hippy merdós».

«Li vaig a posar les manilles», diu el senyor Sharpton a l’Skipper. «Si es posa pesat, atropella’l amb un carro de la compra».

«Totalment definitiu», diu l’Skipper, i em desperto mig fora del llit, mig a terra, xisclant.

XV

Aleshores, uns deu dies després del trasllat, vaig tenir una altra mena de somni. No recordo què va ser, però devia ser bo, perquè em vaig despertar somrient. Me’l notava a la cara: un somriure ample i feliç. Va ser com el dia que em vaig despertar amb la idea del gos de la senyora Bukowski. Gairebé exactament.

Em vaig posar uns texans i vaig anar a l’estudi. Vaig encendre l’ordinador i vaig obrir la finestra d’EINES. Allà hi havia un programa titulat NOTES DEL DINKY. Hi vaig entrar i tots els meus símbols hi eren: cercles, triangles, japs, mircs, rombes, beus, esmims, fouders i centenars més. Milers més. Potser milions més. Era com havia dit el senyor Sharpton: un nou món, i jo sóc a la costa del primer continent.

Només sé que tot d’un plegat ho tenia tot a l’abast, tenia un gran ordinador Macintosh per treballar en lloc d’un bocinet de guix rosa, i només havia de picar les paraules perquè apareguessin símbols i més símbols. Estava connectat al màxim. Per l’amor de Déu. Era com un riu de foc que em cremava dins del cap. Vaig escriure, vaig convocar símbols, vaig fer servir el ratolí per arrossegar tot el que volia on li tocava. I quan vaig acabar, tenia una carta. Una d’aquelles cartes especials.

Però, ¿una carta a qui?

¿Una carta on?

Aleshores vaig veure que no tenia cap importància. Fent-hi uns quants tocs menors personalitzadors, hi hauria moltes persones a qui es podria adreçar…, tot i que aquella carta estava escrita per a un home més que per a una dona. No sé com ho sabia; ho sabia i prou. Vaig decidir començar amb Cincinnati, només perquè Cincinnati va ser la primera ciutat que em va passar pel cap. Igualment podria haver estat Zuric, Suïssa, o Waterville, Maine.

Vaig intentar obrir un programa d’EINES titulat CORREU DEL DINKY. Abans que l’ordinador m’hi deixés entrar, em va instar a encendre el mòdem. Un cop va estar engegat, l’ordinador em va demanar un codi de zona 312. El 312 és Chicago, i m’imagino que, pel que fa a la companyia de telèfons, les meves trucades de telèfon procedeixen totes de la seu de TransCorp. Tant m’era; era la seva feina. Jo havia descobert quina era la meva i la feia.

Amb el mòdem engegat i connectat a Chicago, a l’ordinador va sortir:

CORREU DEL DINKY A PUNT

Vaig clicar a LOCAL. Ja feia gairebé tres hores que era a l’estudi, només n’havia sortit per fer pipí i em sentia suat i enganxós com un mico en un hivernacle. Tant se me’n donava. M’agradava l’olor. M’ho estava passant de primera. Estava delirant.

Vaig picar CINCINNATI i després EXECUTAR.

NO HI HA LLISTATS DE CINCINNATI,

va dir l’ordinador. Entesos, cap problema. Provem Columbus, que és més a prop de casa. Bona, nois! Hem fet diana.

DOS LLISTATS A COLUMBUS

Hi havia dos números de telèfon. Vaig clicar sobre el primer, encuriosit i amb una mica de por del que podria sortir. Però no era un dossier, un perfil o —Déu em perdoni— una fotografia. Només hi havia una paraula:

MUFFIN

¿I això què volia dir?

Però aleshores vaig veure que Muffin era l’animaló del senyor Columbus. Segurament un gat. Vaig tornar a cridar la meva carta especial, hi vaig transferir dos símbols i en vaig esborrar un tercer. Aleshores vaig afegir MUFFIN a dalt de tot, amb una fletxa que assenyalava cap a baix. Ja estava. Perfecte.

¿Que potser em vaig preguntar qui era l’amo del Muffin, o què havia fet per cridar l’atenció de TransCorp, o exactament què li passaria? No. La idea que el meu condicionament a Peoria pogués tenir res a veure amb aquell desinterès ni em va passar pel cap. Feia la meva feina i prou. Feia la meva feina, i la feia més content que un gínjol.

Vaig trucar al número de la pantalla. Tenia connectats els altaveus, però no vaig sentir cap salutació, només el soroll grinyolant de la connexió amb un altre ordinador. Ja m’estava bé. La vida és més fàcil quan n’elimines l’element humà. Aleshores és com una pel·lícula, Twelve O’Clock High, travessant Berlín amb el teu magnífic B-25, mirant a través del teu magnífic visor Norden i esperant el moment just per prémer el magnífic botó. Podies veure fils de fum, o teulades de fàbriques, però gent no. L’home que va llançar les bombes des del seu B-25 no havia de sentir els crits de les mares els fills de les quals havien quedat socarrimats, i jo no havia de sentir la salutació de ningú. Un bon negoci.

Al cap d’una estona, però, vaig apagar els altaveus. Em distreien.

MÒDEM LOCALITZAT,

va dir l’ordinador, i després:

VOLEU BUSCAR L’ADREÇA DE CORREU SÍ/NO

Vaig clicar sí i vaig esperar. Aquella vegada l’espera va ser més llarga. Em sembla que l’ordinador va haver de tornar a Chicago i buscar-hi el que necessitava per trobar l’adreça de correu electrònic del senyor Columbus. Tot i així, van passar menys de trenta segons abans que l’ordinador tornés amb:

ADREÇA DE CORREU LOCALITZADA

VOLEU ENVIAR EL CORREU DEL DINKY SÍ/NO

Vaig clicar SÍ sense dubtar gens ni mica. A l’ordinador va aparèixer:

S’ESTÀ ENVIANT EL CORREU DEL DINKY

i aleshores:

S’HA ENVIAT EL CORREU DEL DINKY

Fet. No hi va haver focs artificials.

Hauria volgut saber on havia anat a parar el Muffin, però. Sí, home. Després.

XVI

Aquella nit vaig trucar al senyor Sharpton i li vaig dir:

—Estic treballant.

—Ben fet, Dinky. Quina notícia més bona. ¿Estàs millor? —Tan tranquil com sempre. El senyor Sharpton és com el temps a Tahití.

—Sí —vaig dir. La veritat és que estava exultant. Era el millor dia de la meva vida. Amb dubtes o sense, amb preocupacions o sense, encara ho sostinc. El dia més definitiu de la meva vida. Era com si tingués un riu de foc al cap, un coi de riu de foc, ¿ho enteneu?—. ¿Se sent millor, vostè, senyor Sharpton? ¿Més tranquil?

—Me n’alegro per tu, però no puc dir que estigui més tranquil, perquè…

—… no havia arribat a patir mai.

—L’has encertat —va dir.

—Tot és definitiu, com si diguéssim.

Això el va fer riure. Sempre riu quan ho dic.

—Tens raó, Dink. Tot és definitiu.

—Senyor Sharpton.

—¿Sí?

—El correu electrònic no és gaire privat. Tothom que vulgui s’hi pot introduir.

—Una part del que has enviat és un suggeriment perquè el receptor esborri el missatge dels seus arxius, ¿oi?

—Sí, però no puc garantir del tot que ell ho farà. O ella.

—Encara que no ho faci, no li passaria res, a algú que ensopegués per casualitat amb aquest missatge, ¿oi? Perquè està… personalitzat.

—Home, potser li provocaria un mal de cap, però poca cosa més.

—I la comunicació en si semblaria un galimaties.

—O un codi.

Va riure de gust.

—Que provin de descodificar-lo, joi, Dinky? Que ho provin!

Vaig sospirar.

—Suposo que sí.

—Parlem de coses més importants, Dink…, jcom t’has trobat?

—Estupendament bé.

—Excel·lent. No et qüestionis els prodigis, Dink. No et qüestionis mai els prodigis.

I va penjar.

XVII

De vegades he d’enviar cartes normals, imprimir el que he escrit a les notes del dinky, ficar el full en un sobre, enganxar un segell i enviar-lo a algú en alguna banda. Professora Ann Tevitch, Universitat de Nou Mèxic a Las Cruces. Senyor Andrew Neff, c/o The New York Post, Nova York, Nova York. Billy Unger, llista de correus, Stovington, Vermont. Noms i prou, però tot i així són més trasbalsadors que els números de telèfon. Més personals que els números de telèfon. És com si per un segon se t’aparegués una cara al teu visor Norden. Sembla cosa de bojos, ¿oi? Tu ets a vuit mil metres, i allà no hi ha cares, però de tant en tant n’apareix una un segon o dos, sense avisar.

No vaig entendre com una professora d’universitat se’n sortia sense mòdem (o un home que tingués l’adreça en un diari de Nova York, ja posats), però no m’hi encaparrava gaire. No calia. Vivim en un món modern, però les cartes no s’han d’enviar per ordinador per força. Sempre queda el correu no electrònic. I el material que necessitava sempre era a la base de dades. El fet que l’Unger tingués un Thunderbird del 1957, per exemple. O que l’Ann Tevitch tingués un ésser estimat —potser el seu marit, potser el fill, potser el pare— que es deia Simon.

I les persones com la Tevitch i l’Unger eren excepcions. La majoria de gent que està al meu abast i que toco són com aquell primer de Columbus: ben equipats per al segle XXI. S’ESTÀ ENVIANT EL CORREU DEL DINKY, S’HA ENVIAT EL CORREU DEL DINKY… molt bé, apa adéu, maco.

Podria haver continuat així molt de temps, potser per sempre, remenant a la base de dades (no s’ha de seguir cap programa, no hi ha llistes de ciutats o objectius prioritaris; estic totalment sol…, si no és que tot plegat també és al meu subconscient, dins del disc dur), anant al cinema a la tarda, gaudint del silenci sense mares de la meva caseta, i somniant en el següent pas de l’escala, però un dia em vaig despertar calent. Vaig treballar una horeta, remenant per Austràlia, però no me’n sortia —l’eina m’interferia en el cervell, com si diguéssim—. Vaig apagar l’ordinador i vaig baixar al News Plus a veure si hi trobava una revista amb noies maques amb roba interior insinuant.

Quan hi vaig arribar, en va sortir un home tot llegint el Dispatch de Columbus. Jo mai llegia els diaris. ¿A què treia cap? És la mateixa merda dia rere dia, dictadors que feien la vida impossible a persones més febles que ells, homes amb uniforme que corrien darrere una pilota de futbol o de rugbi, polítics que petonejaven nadons i llepaven culs. Més que res històries sobre els Skipper Brannigan del món, ras i curt. I no hauria vist aquella història ni que hagués mirat el prestatge dels diaris un cop vaig ser a dins, perquè la notícia era a la part inferior de la primera plana, sota el plec. Però aquella fotuda llumenera va sortir amb el diari ben obert i la cara enganxada al paper.

Al racó dret inferior hi havia una foto d’un home de cabells blancs fumant en pipa i somrient. Semblava un bon jan, segurament irlandès, amb els ulls arrugats i les celles espesses i blanques. I el titular sobre la foto —no gaire gran, però es llegia— deia: EL SUÏCIDI DE NEFF ENCARA DESCONCERTA I ENTRISTEIX ELS SEUS COL·LEGUES.

Per un segon o dos vaig pensar que potser em saltaria el News Plus aquell dia, ja no tenia cap desig de dones en roba interior, valia més tornar a casa i fer la migdiada. Si hi entrava, segurament em compraria un Dispatcb, no me’n sabria estar, i no estava segur de voler saber res més del que ja sabia de l’home amb pinta d’irlandès… que era res en absolut, com podeu creure que vaig dir-me a mi mateix ràpidament. Neff no podia ser un nom tan poc comú, al capdavall, només quatre lletres, no era com Sittendookus o Horecake, hi devia haver milers de Neffs, de costa a costa. Aquest no havia de ser forçosament el Neff que jo coneixia, aquell a qui li agradaven els discos-del Frank Sinatra.

Valia més, en tot cas, deixar-ho córrer i tornar l’endemà, quan la foto de l’home de la pipa ja no hi seria. L’endemà hi hauria la foto d’un altre, al racó dret inferior de la pàgina u. La gent no parava de morir-se, ¿oi? Persones que no eren superestrelles ni res, només prou famosos perquè sortís la seva foto al racó dret inferior de la primera pàgina. I de vegades la gent ho trobava estrany, com la gent de Hackerville s’havia estranyat de la mort de l’Skipper: ni alcohol a la sang, una nit clara, la carretera seca, i no era de la mena que se suïcida.

El món és ple de misteris com aquest, però, i de vegades val més no resoldre’ls. De vegades les solucions no eren gaire definitives, la veritat.

Però la força de voluntat no ha estat mai el meu punt fort. No sempre em puc mantenir allunyat de la xocolata, encara que sàpiga que em va malament per a la pell, i aquell dia no vaig poder-me mantenir allunyat del Dispatch de Columbus. Vaig entrar i en vaig comprar un.

Anava cap a casa i vaig tenir un pensament estrany. El pensament estrany era que no volia un diari amb la foto de l’Andrew Neff a la primera pàgina a les escombraries. Els escombriaires venien en un camió municipal, no podia ser que tinguessin —era impossible— res a veure amb TransCorp, però…

Hi havia un programa que el Pug i jo miràvem a l’estiu quan érem petits. Els anys daurats, es deia. Segurament no us en recordeu. El cas és que hi sortia un home que sempre deia: «La paranoia perfecta és la conscienciació perfecta». Era el seu lema. I jo m’ho creia.

O sigui que vaig anar al parc en lloc d’anar a casa. Em vaig asseure en un banc i vaig llegir l’article, i quan vaig acabar, vaig llençar el diari en una paperera. No em va fer gràcia ni fer això, però ves…, si el senyor Sharpton té un paio que em segueix pertot i comprova tot el que llenço, ja estic amb l’aigua al coll igualment.

No hi havia cap dubte que l’Andrew Neff, de seixanta-dos anys, un columnista del Post des del 1970, s’havia suïcidat. Es va prendre una pila de pastilles que segurament l’haurien mort, però després es va ficar a la banyera, es va posar una bossa de plàstic al cap i ho va acabar d’arrodonir tallant-se les venes. Això sí que era un home decidit a no deixar-se ajudar.

Però no va deixar cap nota, i l’autòpsia no mostrava senyals de malaltia. Els seus col·legues rebutjaven totalment la idea que patís Alzheimer, ni tan sols senilitat prematura. «Era el paio més llest que he conegut en ma vida, fins al mateix dia que va morir», deia un tal Pete Hamill. «Es podria haver presentat al Challenge Jeopardy! i guanyar-los a tots. No entenc per què l’Andy va fer una cosa així». El Hamill seguia dient que una de les «rareses» simpàtiques del Neff era el seu rebuig absolut a participar en la revolució informàtica. No volia mòdems, ni ordinadors portàtils, ni correctors ortogràfics portàtils de Franklin Electronic Publishers. No tenia ni reproductor de CD al pis, deia el Hamill; el Neff assegurava, potser mig de broma, que els discos compactes eren cosa del diable. Li encantava la Veu, però només en vinil.

Aquest tal Hamill i molts altres deien que el Neff sempre estava de bon humor: el mateix dia que va escriure la seva última columna, se’n va anar a casa, es va prendre una copa de vi i després es va llevar la vida. Una de les columnistes de societat del Post, una tal Liz Smith, deia que s’havien partit un pastís abans que se n’anés aquell últim dia, i que el Neff semblava «un pèl distret, però la mar de bé».

Distret, ja pots comptar! Amb el cap ple de fouders, beus i esmims tu també n’estaries, de distreta.

El Neff, continuava l’article, era una mena d’anomalia al Post, un diari amb una visió de la vida més aviat conservadora. M’imagino que no recomanen directament electrocutar els beneficiaris de l’atur després de tres anys sense trobar feina, però sí que insinuen que aquesta podria ser una possibilitat. Suposo que el Neff era el liberal de la casa. Escrivia una columna que es deia «Quan n’hi ha prou n’hi ha prou», i hi comentava la manera com Nova York tractava les mares solteres adolescents, afirmava que l’avortament no és sempre un assassinat o argumentava que les cases barates dels barris perifèrics eren una màquina d’odi que s’autoperpetuava. Cap al final de la seva vida, havia escrit columnes sobre les dimensions de l’aparell militar, i preguntava per què un país creia que havia de continuar malgastant-hi els diners quan, essencialment, ja no quedava ningú a qui combatre tret dels terroristes. Deia que hauria valgut més gastar els diners per crear llocs de treball. I els lectors del Post, que haurien crucificat qualsevol que hagués dit coses d’aquestes, n’estaven encantats quan era el Neff qui les escrivia. Perquè era divertit. Perquè era simpàtic. Perquè era irlandès i tenia gràcia.

Res més. Vaig fer cap a casa, però en algun punt vaig desviar-me i vaig acabar patejant-me tot el centre. Vaig fer voltes i voltes, baixant pels bulevards i travessant aparcaments, sense deixar de pensar en l’Andrew Neff ficant-se a la banyera amb una bossa al cap. Una de grossa, de les de quatre litres, que mantenen fresques les sobres a la nevera.

Era divertit. Era simpàtic. I jo l’havia mort. El Neff havia obert la meva carta i se li havia ficat al cap, no sé com. Pel que havia llegit al diari, les paraules i els símbols especials havien trigat tres dies a embogir-lo prou perquè es prengués les pastilles i es fiqués a la banyera.

S’ho mereixia.

Això és el que havia dit el senyor Sharpton de l’Skipper, i potser tenia raó…, aquella vegada. Però, ¿s’ho mereixia el Neff? ¿Hi havia coses dolentes que jo no li coneixia? ¿Potser li agradaven les nenes d’una manera desviada o prenia drogues o feia la vida impossible a persones que eren massa dèbils per tornar-s’hi, tal com l’Skipper m’havia fet la vida impossible amb els carros de la compra?

«Et volem ajudar a fer servir el teu do per millorar la humanitat», havia dit el senyor Sharpton, i això segur que no podia voler dir fer que un home se suïcidés perquè pensava que el Departament de Defensa gastava massa diners en bombes intel·ligents. Aquestes coses paranoiques són estrictament per a pel·lícules amb Steven Seagal i Jean-Claude Van Damme de protagonistes.

I aleshores vaig tenir una mala idea: una idea aterridora.

Potser TransCorp no el volia veure mort perquè escrivís aquelles coses.

Potser el volien mort perquè la gent —la gent equivocada— començava a pensar en el que ell escrivia.

—Això és una bogeria —vaig dir, en veu alta, i una dona que mirava l’aparador de Columbia City-Quanta Bellesa es va girar i em va mirar malament.

Vaig acabar a la biblioteca pública cap a les dues, amb les cames adolorides i el cap com un timbal. No parava de veure l’home a la banyera, amb el pit de vell arrugat, amb pèl blanc, sense el seu somriure simpàtic, i aquella expressió vaga de Planeta X. No parava de veure’l col·locant-se una bossa al cap, taral·lejant una tonada del Sinatra («My Way», potser), mentre se la lligava fort i hi mirava a través com es mira a través d’una finestra entelada, per poder-se tallar les venes als canells. No tenia cap ganes de veure-ho, però no ho podia evitar. La meva visió s’havia convertit en un telescopi.

A la biblioteca tenien una sala d’ordinadors, i et podies connectar a Internet per un preu molt raonable. Primer vaig haver de fer-me el carnet de la biblioteca, però m’era igual. Va bé tenir un carnet de biblioteca, no es tenen mai prou identificacions.

Només em vaig gastar tres dòlars per trobar l’Ann Tevitch i demanar l’informe de la seva mort. L’article començava, com vaig veure amb una sensació anguniosa, al racó dret inferior de la primera pàgina, l’Amagatall de les Morts Oficials, i després passava a la pàgina de necrològiques. La professora Tevitch havia estat una dona bonica, rossa, d’uns trenta-set anys. A la foto sostenia les ulleres a la mà, com si volgués que tothom sabés que en portava…, però com si també volgués que tothom veiés quins ulls més bonics que tenia. Allò em va fer sentir trist i culpable.

La seva mort s’assemblava d’una manera esgarrifosa a la de l’Skipper: tot tornant a casa de l’oficina d’UNM a entrada de fosc, potser corrent una mica perquè li tocava fer el sopar, però, fotre!, en bones condicions de carretera i visibilitat. El seu cotxe —amb una matrícula personalitzada, FAN DE L’ADN, vaig veure— havia sortit de la carretera, s’havia capgirat i havia caigut a la llera seca d’un riu. Encara era viva quan algú va veure els llums i la va trobar, però ja no hi havia cap possibilitat de salvar-la: les seves ferides eren massa greus.

No tenia alcohol a la sang i el seu matrimoni funcionava la mar de bé (si més no, no tenia fills, gràcies a Déu pels petits favors), de manera que es va descartar la idea del suïcidi. Tenia molts projectes per al futur, fins i tot havia parlat de comprar-se un ordinador per celebrar la seva nova beca de recerca. S’havia negat a tenir PC des de 1988 si fa no fa; havia perdut unes dades valuoses en un que se li havia penjat, i des de llavors no hi confiava. Feia servir l’equipament del departament quan no tenia altre remei, però res més.

El veredicte del forense havia estat mort accidental.

La professora Ann Tevitch, biòloga clínica, havia estat al capdavant de la investigació de la sida a la Costa Oest. Un altre científic, aquest a Califòrnia, deia que la seva mort podia endarrerir ben bé cinc anys el descobriment d’una cura. «Era una persona clau», deia. «Era llesta, sí, però era més que això; una vegada vaig sentir que algú es referia a ella com una “facilitadora de mena”, i aquesta és la millor descripció que se’n pot fer. L’Ann era la mena de persona que mantenia unida la gent. La seva mort és una gran pèrdua per a dotzenes de persones que la coneixien i l’estimaven, però encara és una pèrdua més gran per a la seva causa».

El Billy Unger tampoc em va costar gaire de trobar. La seva foto era a la part de dalt de la primera pàgina del Weekly Courant de Stovington en lloc d’estar arraconat a l’Amagatall de les Morts Oficials, però això potser era perquè a Stovington no hi havia gaires famosos. L’Unger havia estat el general William «Piconadora» Unger, i tenia la Insígnia de Plata i la Insígnia de Bronze de Corea. Durant l’Administració Kennedy havia estat sotssecretari de Defensa (Reforma d’Adquisició) i un dels grans falcons de la guerra d’aquella època. Mata russos, beu-te’n la sang, que Amèrica estigui segura per a la Desfilada del Dia d’Acció de Gràcies de Macy’s, aquesta mena de coses.

Aleshores, en l’època en què Lyndon Johnson estava preparant la guerra del Vietnam, el Billy Unger va canviar de parer i de manera de fer. Va començar a escriure cartes als diaris. Va iniciar la seva carrera de columnista dient que enfocàvem malament la guerra. Va arribar a la idea que la nostra presència al Vietnam era un error. Cap al 1975 si fa no fa, va arribar a dir que totes les guerres eren un error. En això estava d’acord amb molts habitants de Vermont.

Des del 1978, va treballar set anys en la legislatura estatal. Quan un grup de demòcrates progressistes li va demanar que es presentés al Senat del Estats Units el 1996, va dir que «volia llegir una mica i sospesar totes les opcions». D’això es deduïa que estaria a punt per començar una carrera en política cap al 2000, el 2002 com a molt. Es feia vell, però a Vermont agradaven les persones grans, suposo. Va passar el 1996 sense que l’Unger es presentés de candidat a res (possiblement perquè la seva dona va morir de càncer) i, abans que arribés el 2002, la va dinyar ben dinyada.

Hi havia un petit però lleial contingent de persones que defensaven que la mort de la Piconadora havia estat un accident, que els que tenen la Insígnia de Plata no salten de les teulades encara que se’ls hagi mort la dona de càncer aquell mateix any, però gairebé tothom deia que no era possible que estigués arreglant la teulada amb pijama i a les dues de la matinada.

El veredicte va ser suïcidi.

Sí, home. I la lluna en un cove també.

XVIII

Vaig sortir de la biblioteca i vaig pensar que havia d’anar cap a casa. Però vaig tornar al mateix banc del parc. Em vaig estar allà fins que el sol va baixar i el parc es va buidar de mainada i de gossos que perseguien discos voladors. I, tot i que llavors ja feia tres mesos que vivia a Columbia City, aquell va ser el dia que vaig tornar a casa més tard. És trist, suposo. Em pensava que hi tenia un futur, allà, lluny de la mare i vivint una vida, però l’únic que havia fet era projectar una ombra.

Si algú, determinades persones, em seguia, s’estranyaria del meu canvi de rutina. Per això em vaig aixecar, vaig tornar a casa, em vaig bullir una bossa d’aquelles no t’hi fixis i vaig encendre el televisor. Tinc televisió per cable, tot el paquet, inclosos els canals de pel·lícules, i no he vist mai cap factura. ¿És un tracte definitiu o no? Vaig posar Cinemax. Rutger Hauer feia de lluitador de karate cec. Em vaig asseure al sofà sota el meu fals Rembrandt i vaig mirar la pel·lícula. No la veia, però mentre menjava me la mirava.

Pensava coses. En un columnista d’un diari que tenia idees liberals i un públic conservador. En una investigadora de la sida que feia una important funció de punt d’unió amb altres investigadors del seu camp. En un vell general que havia canviar de parer. Em vaig adonar que només coneixia el nom d’aquestes tres persones perquè no tenien mòdem i no podien rebre correu electrònic.

També havia de pensar en altres coses. Com ara com es podia hipnotitzar un noi amb un do, o drogar-lo, o potser posar-lo en contacte amb altres persones amb un do per tal que no fes cap pregunta incòmoda ni res inconvenient. Com ara com et podies assegurar que el noi amb el do no es pogués escapar si resultava que ensopegava amb la veritat. Calia instal·lar-lo en el que era, en essència, una existència sense diners…, una vida on la norma número u era no acumular-ne ni cinc, ni tan sols xavalla. ¿Quina mena de noi amb un do s’avindria a una cosa així? Un d’ingenu, amb pocs amics i pràcticament sense autoestima. Un noi que et vendria la seva ànima dotada per un grapat de queviures i setanta dòlars la setmana perquè creu que això és el que val.

No tenia ganes de pensar en res d’allò. Vaig mirar de con-centrar-me en Rutger Hauer, que feia tota aquella comèdia del karate cec (el Pug s’hauria petat de riure si l’hagués vista, podeu pujar-hi de peus), per no haver de pensar en res d’allò.

Dos-cents, per exemple. Hi havia un número en què no volia pensar. 200. 10 x 20, 40 x 5. CC, per als antics romans. Almenys dues-centes vegades havia vist el missatge S’HA ENVIAT EL CORREU DEL DINKY a la pantalla.

Se’m va acudir —per primera vegada, com si finalment em despertés— que era un assassí. Un assassí en massa.

Sí, senyor. Això és el que era.

¿Bo per a la humanitat? ¿Dolent per a la humanitat? ¿Indiferent per a la humanitat? ¿Qui fa aquests judicis? ¿El senyor Sharpton? ¿Els seus caps? ¿Els caps d’aquests caps? ¿És important això?

Vaig decidir que tot plegat no importava una merda. També vaig decidir que no em podia passar gaire temps lamentant-me (ni que estigués sol) perquè m’havien drogat, hipnotitzat, o exposat a alguna mena de control mental. La veritat era que havia fet el que havia fet perquè m’encantava la sensació que tenia quan componia una de les cartes especials, la sensació que hi havia un riu de foc que em corria per dins del cap.

Més que res ho havia fet perquè podia fer-ho.

—Això no és veritat —vaig dir…, però no gaire fort. Ho vaig dir baixet. Segurament no tenien micròfons a casa, estava segur que no, però valia més anar sobre segur.

Vaig començar a escriure això…, ¿com se’n diu?, un informe, potser. Vaig començar a escriure’l aquella nit…, tan bon punt es va acabar la pel·lícula de Rutger Hauer, de fet. Escric en un quadern, no a l’ordinador; escric en lletres de tota la vida. Sense sancofites, beus o esmims. Hi ha una rajola solta sota la taula de ping-pong del soterrani. Allà amago l’informe. Ara mateix estic mirant com vaig començar. «Ara tinc una bona feina», vaig escriure, «i cap raó per sentir-me abatut». Quina idiotesa. Però ja se sap, qui pugui que llanci la primera pedra.

Quan em vaig ficar al llit aquella nit, vaig somniar que era a l’aparcament del Supr Savr. El Pug hi era, amb la bata vermella i un barret al cap com el que duia el Micky Mouse a Fantasia (aquella pel·lícula on el Mickey fa d’aprenent de bruixot). Al bell mig de l’aparcament, hi havia una fila de carros de la compra. El Pug aixecava una mà i la tornava a abaixar. Cada vegada que ho feia, un carret sortia corrent tot sol, agafava velocitat, travessava l’aparcament a tot drap i s’estampava contra els maons de la paret del supermercat. S’anaven amuntegant: una pila de ferralla lluent amb rodes. Per una vegada a la vida, el Pug no somreia. Li volia preguntar què feia i què pretenia, però de fet ja ho sabia.

«S’ha portat bé amb mi», deia jo al Pug en el meu somni. Em referia al senyor Sharpton, evidentment. «Ha estat molt, molt definitiu».

Aleshores el Pug es va girar cap a mi, i vaig veure que no era pas el Pug. Era l’Skipper, i tenia el cap aixafat ben bé fins a les celles. Li sobresortien bocins de crani en punta, seguint un cercle, de manera que semblava que portés una corona d’ossos.

«No mires a través d’un visor de bombarder», deia l’Skipper, i va somriure, «sinó que tu ets un visor de bombarder. ¿Què te’n sembla, Dinky, maco?».

Em vaig despertar al meu dormitori fosc, suant, amb les mans davant de la boca per aguantar-me un crit, o sigui que suposo que no m’ho havia passat gaire bé.

XIX

Escriure això ha estat una trista instrucció, ja em podeu creure. És com si em diguessin: «Dink, benvingut al món real». En general, la imatge que em ve quan penso en el que m’ha passat és la de mi mateix triturant bitllets de dòlar a la pica, però sé que això és perquè és més fàcil pensar a triturar diners (o llençar-los a una claveguera) que no pas pensar a triturar persones. De vegades no em suporto, de vegades tinc por per la meva ànima immortal (si és que en tinc), i de vegades senzillament em fa vergonya. Confia en mi, havia dit el senyor Sharpton, i jo hi havia confiat. Ai, Senyor, ¿es pot ser gaire més babau? Em dic a mi mateix que només sóc un nano, de la mateixa edat que aquells nois que pilotaven els B-25 en què penso de vegades, i a aquells nois se’ls permet ser babaus. Però no sé pas si això es pot permetre quan hi ha vides en joc.

I, evidentment, encara ho faig.

Sí.

Primer em vaig pensar que no en seria capaç, tal com els nens de Mary Poppins no podien flotar per tota la casa quan ja no tenien pensaments feliços…, però sí que vaig poder. I un cop vaig seure davant de la pantalla de l’ordinador i aquell riu de foc va començar a fluir, vaig estar perdut. Enteneu-me (si més no, espero que m’entengueu), és per això que em van posar al planeta Terra. ¿Se’m pot culpar per fer allò que m’omple, que em fa sentir complet?

Resposta: sí. Evidentment.

Però no puc parar. De vegades em dic que continuo perquè si paro —ni que sigui un dia— sabran que els he enxampat, i els de la neteja passaran un dia fora de programa. Però aquell dia em netejaran a mi. Tampoc és aquesta la raó. Ho faig perquè sóc un addicte, com els que fumen crack en un carreró o els que es claven una agulla al braç. Ho faig pel punyeter frenesí que m’agafa, ho faig perquè quan treballo en les NOTES DEL DINKY, tot és definitiu. És com estar atrapat en una trampa de llaminadures. I tot és culpa d’aquell pirat que va sortir del News Plus amb el fotut Dispatch obert. Si no hagués estat per ell, jo no veuria res més que edificis borrosos al visor. No pas persones; blancs i prou.

«Tu ets el visor de bombarder», deia l’Skipper al meu somni. «Tu ets el visor de bombarder, Dinky maco».

És veritat. Sé que és veritat. És espantós, però és veritat. Només sóc una eina més, la lent per la qual mira el bombarder autèntic. El botó que ell prem.

¿Quin bombarder, em pregunteu?

Au, vinga, siguem realistes.

Vaig pensar a trucar-li, estic així de sonat. O potser no tant. «Truca’m quan vulguis, Dink, ni que siguin les tres de la matinada». Això és el que em va dir, i estic força segur que ho deia sincerament; si més no, en això crec que el senyor Sharpton no mentia.

Vaig pensar a trucar-li i dir: «¿Sap què és el que fa més mal, senyor Sharpton? Allò que va dir que podíem fer del món un lloc millor desfent-nos de persones com l’Skipper. La veritat és que són vostès les persones com l’Skipper».

Això mateix. I jo sóc el carro de la compra amb què fan la vida impossible a la gent, rient i imitant els sorolls d’un cotxe de curses. Sóc barat, a més…, tinc un sou sota mínims. De moment he mort més de dues-centes persones, ¿i què li ha costat a Trans-Corp? Una caseta en una ciutat de tercera categoria d’Ohio, setanta dòlars la setmana i un Honda. Més la televisió per cable. No ens ho descuidéssim pas.

Em vaig estar una estona mirant el telèfon, però no el vaig despenjar. No podia dir res d’allò. Hauria estat com posar-me una bossa al cap i després tallar-me les venes.

¿Què faré, doncs?

Ai, Senyor, ¿què faré?

XX

Feia dues setmanes que no agafava el quadern de sota la rajola del soterrani i em posava a escriure. Havia sentit petar dues vegades la tapa de la bústia els dijous, durant As the World Turns, i havia sortit al rebedor a recollir els meus diners. He vist quatre pel·lícules, sempre a la tarda. Dues vegades he llançat diners per la pica de la cuina, i la xavalla per la reixa del desguàs, dissimulant el que feia amb el cistell blau de reciclatge quan l’anava a buidar a la cantonada. Un dia em vaig arribar al News Plus, pensant a comprar-me un Variations o un Forum, però hi havia un titular a la primera pàgina del Dispatch que de nou em va fer passar tots els pensaments sensuals que pogués haver tingut, EL PAPA MOR D’UN ATAC DE COR EN UNA MISSIÓ DE PAU, deia.

¿Ho havia fet jo? No, l’article deia que havia mort a l’Àsia, i jo aquelles darreres setmanes m’havia limitat al nord-oest americà. Però hauria pogut ser jo. Si la setmana anterior jo hagués estat remenant pel Pakistan, hauria estat molt probable que en fos jo, el responsable.

Dues setmanes de viure un malson.

Llavors, aquest matí, he rebut una cosa per correu. No era una carta, només n’he rebut tres o quatre (totes del Pug, i ara ja no m’escriu, i el trobo molt a faltar), sinó un prospecte publicitari del Kmart. S’ha obert mentre el llençava a les escombraries, i n’ha sortit volant un paper. Una nota, impresa en lletres majúscules, ¿TE’N VOLS SORTIR?, deia. SI ÉS QUE SÍ, ENVIA EL MISSATGE «DON’T STAND SO CLOSE TO ME», ÉS LA MILLOR CANÇÓ DE POLICE.

El cor em bategava de mala manera, com aquell dia que vaig tornar a casa i vaig veure la còpia de Rembrandt sobre el sofà on hi havia hagut els pallassos de vellut.

Sota el missatge, algú havia dibuixat un fouder. Era inofensiu allà tot sol, però en veure’l em vaig quedar sense saliva. Era un missatge de veritat, el fouder ho demostrava, però, ¿de qui procedia? ¿I com és que em coneixia, el remitent?

Vaig entrar a l’estudi, caminant a poc a poc i amb el cap cot, pensant. Un missatge amagat en un prospecte publicitari. Escrit a mà i amagat en un prospecte publicitari. Això volia dir algú proper. Algú de la ciutat.

Vaig engegar l’ordinador i el mòdem. Em vaig connectar a la Biblioteca Pública de Columbia City, on es podia navegar bé de preu… i en un relatiu anonimat. Tot el que enviés passaria per TransCorp de Chicago, però això tant se valia. No sospitarien res. Si anava amb compte, no.

I, per descomptat, si és que hi havia algú.

Hi era. El meu ordinador es va connectar amb l’ordinador de la biblioteca i em va aparèixer un menú a la pantalla. Un instant, va aparèixer també una altra cosa a la pantalla.

Un esmim.

Al racó dret inferior. Només un parpelleig.

Vaig enviar el missatge sobre la millor cançó de Police i hi vaig afegir un petit toc propi a l’Amagatall de les Morts Oficials: un sancofite.

Podria continuar escrivint —han començat a passar coses, i crec que aviat en passaran més i de pressa—, però no crec que sigui segur. Fins ara, només he parlat de mi mateix. Si continués, parlaria d’altres persones. Però hi ha dues coses més que vull dir.

Primer, que em sap greu el que he fet, fins i tot el que vaig fer a l’Skipper. Tornaria enrere si pogués. No sabia el que feia. Sé que és una excusa lamentable, però és l’única que tinc.

Segon, estic pensant a escriure una carta especial més…, la més especial de totes.

Tinc l’adreça de correu electrònic del senyor Sharpton. I tinc una cosa encara millor: el record de com s’acariciava la corbata de la sort mentre sèiem al seu Mercedes gran i car. La manera amorosa com passava la mà per aquelles espases de seda. Vet aquí, doncs, que en conec prou coses. Sé què haig d’afegir a la seva carta, per fer-la definitiva. Puc aclucar els ulls i veure una espasa flotant en la foscor darrere les meves parpelles, flotant com un foc obscur, mortal com una fletxa disparada al cervell, i és l’única paraula que compta:

EXCALIBUR





LA TEORIA DELS ANIMALS DE COMPANYIA DE L’L. T.


Diria que, si tinc una narració preferida en aquest recull, és la de l’«L. T.»… Que jo recordi, l’origen de la història va ser una columna de «L’estimada Abby» on ella opinava que un animal de companyia és el pitjor regal que espot fer a una persona. Es dóna per descomptat que l’animal i el receptor s’avindran, per començar; es dóna perfet que alimentar un animal dues vegades al dia i netejar-ne la brutícia (tant dins de la casa com fora) és una de les teves aspiracions a la vida. Que jo recordi, qualificava el fet de regalar animalons com «un exercici d’arrogància». Jo ho trobo una mica exagerat. La meva dona em va regalar un gos pel meu quarantè aniversari, i el Marlowe —un corgi que ara té catorze anys i només un ull— ha estat un membre molt estimat de la família d’aleshores ençà. Durant cinc d’aquells anys vam tenir també una siamesa força guillada que es deia Pearl. Va ser tot mirant com es relacionaven el Marlowe i la Pearl —cosa que feien amb una mena de respecte cautelós— que vaig començar a pensar en una història en què els animalons deixarien una empremta no en el propietari nominal de cada un, sinó en l’altre membre de la parella. M’ho vaig passar d’allò més bé treballant-hi, i sempre que em demanen que llegeixi un conte en veu alta, trio aquest; sempre, és clar, que disposi dels cinquanta minuts que calen per llegir-lo. La gent riu i això m’agrada. El que m’agrada més és el canvi inesperat de to que es produeix cap al final. Quan arriba, les defenses del lector estan baixes i la recompensa emocional de la història és una mica millor. Per mi, el més important és aquesta recompensa emocional. Vull que rigueu o ploreu quan llegiu una història… o que feu totes dues coses alhora. Us vull arribar al cor, ras i curt. Si voleu aprendre coses, aneu a l’escola.

El meu amic L. T. gairebé mai parla de com va desaparèixer la seva dona, o del fet que segurament és morta, una víctima més de l’Home Destral, però sí que li agrada explicar com el va deixar. Ho fa aixecant la mirada, com si digués: «Em va ben enganyar, nanos, podeu pujar-hi de peus». De vegades ho explica a una colla d’homes que seuen en un dels molls de càrrega, darrere de la planta, mentre dinem, i ell també es menja el dinar que s’ha preparat ell mateix, ara que la Lulubelle ja no és a casa per fer-ho. Els altres riuen mentre ells els explica la història, que sempre s’acaba amb la Teoria dels Animals de Companyia de l’L. T. Què caram, jo també ric. És una història divertida, encara que sàpigues com es va acabar. I tampoc és que cap de nosaltres sapiguem exactament com es va acabar.

«Vaig plegar a les quatre, com sempre», dirà l’L. T., «i vaig fer cap al Deb’s Den per fer unes cerveses, com gairebé cada dia. Vaig fer una partideta al milió i vaig tornar a casa. Llavors va ser quan les coses van deixar de ser com sempre. Quan una persona es lleva al matí, no té ni idea del que haurà canviat a la seva vida quan aquella nit posi el cap al coixí. “No saps ni el dia ni l’hora”, diu la Bíblia. Crec que aquest vers en concret tracta de la mort, però s’ajusta a qualsevol altra cosa, nanos. Qualsevol altra cosa del món. La veritat és que no saps mai quan se’t trencarà una corda del violí.

»Quan vaig entrar al passeig vaig veure la porta del garatge oberta i el petit Subaru que ella tenia de soltera no hi era, però allò no em va estranyar especialment. Sempre anava amunt i avall —a algun mercat o vés a saber on— i es deixava la porta del fotut garatge oberta. Jo que li deia: “Si ho continues fent al final algú se n’aprofitarà. Entrarà i s’endurà un rasclet o un sac de torba o potser la màquina de tallar gespa i tot. Caram, fins i tot un adventista del Setè Dia acabat de sortir de l’escola que faci les seves rondes d’iniciació et robarà si li posés tantes temptacions al camí, i aquestes són les pitjors persones que es poden temptar, perquè ho senten amb més força que la majoria de nosaltres”. El cas és que ella sempre contestava: “No ho faré més, L. T., si més no ho intentaré, amor meu”. I és veritat que ho intentava, encara que de tant en tant se’n tornés a descuidar com qualsevol pecadora.

»Vaig aparcar en un cantó perquè ella pogués ficar el seu cotxe a dins quan tornés d’on fos, però vaig tancar la porta del garatge. Aleshores vaig entrar per la cuina. Vaig mirar la bústia, però era buida, i les cartes eren damunt la taula, o sigui que ella se’n devia haver anat després de les onze, perquè no passa mai abans de les deu. El carter, vull dir.

»Bé, la Lucy era al costat de la porta, miolant d’aquella manera que miolen els siamesos; a mi m’agrada, és graciós, però la Lulu no ho podia sofrir, potser perquè sembla el plor d’una criatura i ella no en volia saber res, de criatures. “¿Què n’he de fer jo, d’un mico filós?”, deia.

»Que la Lucy m’esperés a la porta tampoc era res extraordinari. Aquella gata m’estimava amb bogeria. Encara m’estima. Ara té dos anys. La vam agafar al principi de l’últim any de casats. Dos anys. Sembla impossible que la Lulu faci un any que se’n va anar, i que només haguéssim estat tres anys junts encara ho sembla més. La Lulubelle era de la mena de dones que causen impressió. La Lulubelle tenia allò que jo en dic fusta d’estrella. ¿Sabeu qui em recordava? Lucille Ball. Ara que hi penso, devia ser per això que vaig posar Lucy a la gata, tot i que llavors no recordo haver-hi pensat. Devia ser allò que se’n diu una associació subconscient. Entrava en una cambra —la Lulubelle, vull dir, no la gata— i no sé com s’ho feia, però la il·luminava. Amb una persona així, quan ja no hi és, no t’ho pots acabar, i no deixés d’esperar mai que torni.

»Mentrestant, hi havia la gata. Es deia Lucy, de fet, però, la Lulubelle es posava tan nerviosa amb la manera com es comportava que va començar a dir-li Lucy Guillada, i aquest nom li va quedar. La Lucy no estava guillada, però; només volia que l’estimessin. Volia que l’estimessin més que cap altre animaló dels que he tingut en ma vida, i n’he tingut un grapat.

»El cas és que entro a casa, recullo la gata i l’acarono una mica, i ella que se m’enfila a l’espatlla i s’hi instal·la, roncant i xerrotejant com una siamesa. Faig un cop d’ull a les cartes, llenço les factures a la paperera i després vaig a la nevera a buscar alguna cosa de menjar per a la Lucy. Sempre hi tinc una llauna de menjar de gat oberta, tapada amb paper de plata. Així m’estalvio que la Lucy s’exciti i em clavi les urpes a l’espatlla quan sent com obro la llauna. Els gats són llestos, creieu-me. Molt més que els gossos. Són diferents en moltes altres coses, també. Podria ser que la divisió més gran del món no sigui entre homes i dones sinó entre persones que estimen els gats i persones que estimen els gossos. ¿Algú de vosaltres, empaquetadors d’embotit, s’ha parat a pensar-hi?

»La Lulu no parava de queixar-se per la llauna oberta de menjar de gat a la nevera, encara que estigués tapada amb paper de plata; deia que feia que totes les altres coses tinguessin gust de tonyina, però jo no baixava del burro. Normalment sempre cedia jo, però allò del menjar de gat era una de les poques coses en què vaig reivindicar els meus drets. De fet, no tenia res a veure amb el menjar de gat. Tenia a veure amb la gata. A ella no li agradava la Lucy, i no hi havia res a fer. La Lucy era la seva gata, però no li agradava.

»Llavors jo que m’acosto a la nevera, i veig que hi ha una nota, enganxada amb un dels imants de verdures. Era de la Lulubelle. Em sembla recordar que feia així:

»“Estimat, L. T., et deixo, rei. Si no és que tornes a casa abans d’hora, quan vegis aquesta nota ja farà estona que hauré marxat. No crec que arribis a casa abans d’hora, perquè no has arribat a casa abans d’hora ni una sola vegada des que ens vam casar, però si més no sé que la veuràs tan bon punt arribis a casa, perquè la primera cosa que fas quan arribes a casa no és venir-me a veure, dir ‘Hola, preciosa, ja he arribat’ i fer-me un petó, sinó anar a la nevera i veure què queda en aquella fastigosa llauna per donar a la Lucy Guillada. O sigui que almenys estic segura que no pujaràs i tindràs un ensurt quan vegis que no hi és el meu quadre de l’Últim Sopar de l’Elvis i que la meva meitat de l’armari és gairebé buida i no et pensaràs que ha entrat un lladre que s’endú roba de dona (no com altres que només pensen en el que hi ha a sota)”.

»“De vegades em poses nerviosa, rei, però encara penso que ets tendre, amable i bona persona, sempre seràs el meu pastisset d’auró i la meva boleta de sucre, ens portin on ens portin els nostres camins. Però he decidit que no estic feta per ser la dona d’un empaquetador d’embotits. No ho dic d’una manera pretenciosa. Fins i tot vaig trucar al Servei d’Ajut Psicològic per telèfon la setmana passada abans de prendre aquesta decisió, desperta nit rere nit (i sentint els teus roncs, renoi, no et voldria ofendre, però, ¿alguna vegada t’han roncat a tu?) i vaig rebre aquest missatge: ‘Una cullera trencada pot esdevenir una forquilla’. No ho vaig entendre al començament, però no em vaig donar. No sóc llesta com altra gent (o com alguns pensen que sóc llesta), però m’hi escarrasso. El millor molinet treballa a poc a poc però tritura més fi, deia la meva mare, i ho vaig triturar com un molinet de pebre en un restaurant xinès, pensant-hi a les nits mentre tu roncaves i sens dubte somniaves quant morro de porc es podia entaforar en una llauna de Spam. I se’m va acudir que dir que una cullera trencada pot esdevenir una forquilla és un pensament bonic. Perquè una forquilla té pues. I aquestes pues potser han d’estar separades, com tu i jo ens hem de separar ara, però continuen tenint el mateix mànec. Com nosaltres. Tots dos som éssers humans, L. T., capaços d’estimar i respectar-nos. Pensa en totes les discussions que hem tingut per culpa del Frank i la Lucy Guillada, i, tot i així, ens aveníem força. Però per mi ha arribat el moment de buscar el meu destí per camins diferents als teus, i ficar el nas en el gran rostit de la vida amb un punt de vista diferent del teu. A més a més, trobo a faltar la meva mare”».

No puc assegurar que tot això sortís a la nota que l’L. T. va trobar a la nevera; no sembla gaire probable, ho he de reconèixer, però en aquest punt de la narració els homes que ho sentien es recargolaven per terra de riure —o pel moll, si més no— i realment semblava talment la Lulubelle, això ho puc garantir.

«“Per favor, no intentis seguir-me, L. T., i encara que seré a ca la mare i sé que tens el seu telèfon, t’agrairia que no em truquessis sinó que t’esperessis que et truqués jo. Ho faré mes endavant, però ara mateix he de pensar en moltes coses, i, tot i que vaig pel bon camí, encara no he ‘sortit de la boira’. Suposo que un dia o altre et demanaré el divorci, i em sembla just dir-t’ho. No sóc de les que volen abonar falses esperances, perquè trobo que és millor ‘dir la veritat i assumir el que sigui’. Per favor, recorda que el que faig ho faig per amor, no per odi o ressentiment. I per favor recorda el que em van dir a mi i ara et dic a tu: una cullera trencada pot ser una forquilla disfressada. Amb tot el meu amor, Lulubelle Simms”».

Aquí l’L. T. feia una pausa, perquè digerissin el fet que ella havia recuperat el seu cognom de soltera, i per fer unes quantes aixecades d’ulls amb patent a l’estil L. T. DeWitt. Després els explicava la postdata que ella havia posat a la nota.

«“M’he endut el Frank i t’he deixat la Lucy Guillada. He pensat que seria el que t’agradaria. T’estima, Lulu”».

Si la família DeWitt era una forquilla, la Lucy Guillada i el Frank eren les altres dues pues. Si no eren una forquilla (i, parlant per mi, sempre he pensat que el matrimoni és més aviat un ganivet, dels perillosos, amb les dues fulles esmolades), la Lucy Guillada i el Frank sí que es podia dir que representaven tot el que funcionava malament al matrimoni de l’L. T. i la Lulubelle. Perquè penseu que, tot i que la Lulubelle va comprar el Frank per a l’L. T. (primer aniversari de casament) i l’L. T. va comprar la Lucy, que després seria la Lucy Guillada, per a la Lulubelle (segon aniversari de casament), van acabar cada un amb l’animaló de l’altre quan la Lulu va decidir desfer el matrimoni. «Em va comprar aquell gos perquè m’agradava el que sortia a Frasier», deia l’L. T. «Aquell gos era un terrier, però no sé com en diuen d’aquella mena. Un Jack no sé què. Jack Sprat? Jack Robinson? Jack Merdós? És que ho tinc a la punta de la llengua!».

Llavors algú li deia que el gos de Frasier era un terrier Jack Russell i l’L. T. feia que sí amb el cap emfàticament.

«Això mateix!», exclamava. «Sí, senyor! Exactament! Això és el que era el Frank, sí senyor, un terrier Jack Russell. Però, ¿voleu saber la veritat pura i dura? D’aquí a una hora ja m’haurà fugit del cap, ho tindré al cap, però com si estigués amagat darrere una roca. D’aquí a una hora, m’estaré dient: “¿Què m’han dit que era el Frank? ¿Un terrier Jack Handle? ¿Un terrier Jack Rabbit? M’hi acosto, sé que m’hi acosto…”. I anar fent. ¿Per què? Suposo que perquè no podia sofrir aquella bestiola. Aquella rata bordadora. Aquella màquina de merda plena de pèl. El vaig odiar des del primer moment que el vaig veure. Ja està. Ho he dit i m’he quedat descansat. J sabeu què? El Frank sentia el mateix per mi. Va ser odi a primera vista.

»¿Sabeu allò que fa la gent, que ensinistra els seus gossos perquè els portin les sabatilles? El Frank no és que no em portés les sabatilles, és que hi vomitava. Sí. La primera vegada que ho va fer, vaig ficar el peu dret a dins. Va ser com ficar el peu en sèmola calenta amb grumolls pertot. Encara que no el vaig veure, la meva teoria és que es va esperar davant del meu dormitori fins que em va veure venir —s’estava a l’aguait davant del dormitori, el punyeter—, llavors hi va entrar, va vomitar a la meva sabatilla dreta, la va amagar sota el llit i es va quedar a veure l’espectacle. Ho dedueixo del fet que encara estava calenta. Coi de gos. I diuen que són el millor amic de l’home. Després d’allò li volia clavar una pallissa, ja m’havia tret el cinturó i tot, però la Lulu es va posar feta una fera. Qualsevol diria que m’havia enxampat a la cuina intentant posar-li una lavativa al gos!

»“Si li claves una pallissa al Frank, és com si me la clavessis a mi”, va dir, plorant i tot. “Això és el que penses d’ell i és el que penses de mi. Rei, per tu només som noses de les quals t’agradaria desfer-te. Aquesta és la veritat”. I així anar fent, una darrere l’altra.

»“M’ha vomitat la sabatilla”, dic jo.

»“El gos li ha vomitat la sabatilla i ell es posa com una moto”, diu ella. “Oh, rei, si et sentissis!”.

»“Ei”, dic jo, “fica el peu en una sabatilla plena de vòmits de gos i a veure si t’agrada”. Ja estava encès aleshores, les coses com siguin.

»Però emprenyar-se amb la Lulu no servia mai de res. Gairebé sempre, si tu tenies el rei, ella tenia l’as. Si tu tenies l’as, ella tenia un trumfo. A més, s’anava enfilant i enfilant. Si passava res i m’irritava, s’emprenyava. Si m’emprenyava jo, ella es posava feta una fúria. Si jo em posava fet una fúria, ella donava l’alerta roja i buidava els dipòsits de míssils. Parlo d’arrasar-ho tot. En general no valia la pena. El problema era que cada vegada que discutíem, me n’oblidava.

»Ella continuava: “Quina pena, el meu pastisset ha posat el peuet en una escopinadeta”. Jo intentava intervenir, explicar-li que no era ben bé així, que una escopinada és com bava, les escopinades no tenen aquells grumolls fastigosos, però no em deixava ficar-hi cullerada. En aquell punt ella ja m’havia avançat a tota velocitat, i estava a punt per donar la seva lliçó.

»“Et diré una cosa, maco”, deia, “una mica de bava a la sabatilla és una niciesa. Els homes em feu riure. Intenteu ser una dona algun dia, i eh? Intenteu ser qui sempre acaba amb la ronyonada a sobre la taca humida del llençol, o la que va al lavabo en plena nit i el tio ha deixat la tapa aixecada i et trobes el cul submergit en aigua freda. Com un busseig de mitjanit. I ni tan sols ha estirat la cadena, ell; els homes es pensen que la Fada de l’Orina arriba cap a les dues de la matinada i ja se n’encarrega, i nosaltres allà, amb el cul al pixum, i aleshores t’adones que també tens els peus en un bassal de llimonada perquè, tot i que els homes es pensen que són Dick Tracy, la majoria no sap apuntar una merda; sobris o borratxos sempre han d’emmerdar el terra al voltant del vàter fins i tot abans de posar-s’hi. Tota la meva vida he viscut amb això, rei —pare, quatre germans, un exmarit, més un grapat de companys de pis dels quals no n’has de fer res, a hores d’ara— i tu estàs a punt d’enviar el pobre Frank a la cambra de gas perquè una sola vegada ha deixat una mica de bava a la teva sabatilla”.

»“La meva sabatilla de pell”, contesto jo, però allò ja només és un tret a la babalà. Una cosa de viure amb la Lulu, i potser és mèrit meu, és que sempre sabia quan estava derrotat. Quan perdia, estava clar dels pebrots. Una cosa que no pensava dir-li, tot i que n’estava plenament convençut, era que el gos havia vomitat a la meva sabatilla expressament, igual que se’m pixava a la roba interior expressament si em descuidava de posar-la al cistell abans d’anar a treballar. Ella podia deixar els sostenidors i les calces escampades d’aquí a Harvard —i ho feia—, però jo deixava ni que fos uns mitjons d’esport en un racó, i quan tornava a casa em trobava que el coi de terrier Jack Merdós li havia fet una dutxa de llimonada. Però, ¿l’hi podia dir? M’hauria demanat hora al psiquiatre. Ho hauria fet encara que sabés que era veritat. Perquè si no s’hauria d’haver pres seriosament el que li deia i no en tenia cap ganes. S’estimava el Frank, ves, i el Frank l’estimava. Eren com Romeu i Julieta o Rocky i Adrian.

»El Frank s’acostava a la seva cadira mentre miràvem la tele, s’estirava a terra al seu costat, i li posava el morro sobre la sabata. S’hi passava tota la nit, mirant-la, patètic i amorós, i amb el cul apuntant cap a mi per tal que, en cas que hagués de deixar anar una mica de gas, jo me’n pogués aprofitar plenament. L’estimava i ella a ell. ¿Per què? Vés a saber. L’amor és un misteri per a tothom menys per als poetes, suposo, i ningú pot entendre res del que ells n’escriuen. No crec que cap d’ells ho pugui entendre tampoc en les rares ocasions en què es desperten i baixen els núvols.

»Però la Lulubelle no em va pas regalar aquell gos per tenir-lo ella, això que quedi clar. Sé que hi ha gent que fa aquestes coses: un home regala un viatge a Miami a la seva dona perquè a ell li fa il·lusió anar-hi o una dona regala al seu marit un aparell d’abdominals perquè pensa que l’home hauria de fer alguna cosa amb la seva panxa; però allò no va anar així. Al començament estàvem enamoradíssims; jo estava per ella, i m’hi jugaria la vida que ella estava per mi. No, ella va comprar aquell gos per mi perquè jo sempre em petava de riure amb el de Frasier. Em volia fer feliç, ves per on. Ella no sabia que el Frank es penjaria d’ella, o ella d’ell, com no sabia que jo no li cauria bé al gos fins al punt que vomitar a les meves sabatilles o rosegar les vores de les cortines del meu cantó del llit serien els seus punts àlgids del dia».

L’L. T. mirava els homes somrients, però ell no somreia, només feia aquella aixecada d’ulls significativa, i tots reien, anticipant-se al que venia. Jo també, encara que sembli estrany, amb tot el que sabia de l’Home Destral.

«Abans no m’havia odiat ningú», deia, «ni home ni bèstia, i em trasbalsava molt. Em trasbalsava de mala manera. Vaig mirar de fer-me amic del Frank —primer pel meu bé, després pel bé d’ella, que me l’havia regalat—, però no hi va haver manera. Que jo sàpiga, potser ell també va provar de fer-se amic meu…, amb un gos, no es pot dir mai. Si és que ho va provar, tampoc se’n va sortir. Des d’aleshores he llegit —a l’“Estimada Abbie”, crec que era— que un animal de companyia és el pitjor regal que pots fer a una persona, i hi estic d’acord. Perquè, a veure, encara que t’agradi l’animal i tu li agradis a l’animal, penseu què vol dir aquesta mena de regal. “Vol dir: estimat, et faig aquest magnífic regal, és una màquina que menja per un cantó i caga per l’altra, funcionarà durant quinze anys, any amunt any avall, Bon Nadal i que et provi”. Però aquesta és la mena de cosa en què només penses després, en general. ¿Oi que m’enteneu?

»Crec que tots dos ho vam intentar, el Frank i jo. Al capdavall, per molt que ens caiguéssim fatal, tots dos estimàvem la Lulubelle. És per això, crec, que encara que a vegades em grunyís quan m’asseia al costat d’ella al sofà per veure Murpby Brown o una pel·lícula, no em va mossegar mai. Tot i així, em treia de polleguera. Que tingués tanta barra, que aquella bola de pèl i ulls gosés grunyir-me…

»“¿Que no el sents?”, deia jo, “m’està grunyint”.

»Ella li acaronava el cap d’una manera que no feia mai amb mi, si no és que anava torrada, i deia que era la manera canina de roncar. Que estava content d’estar amb nosaltres, que estiguéssim tots junts a casa. Però jo us diré una cosa: no vaig provar mai de fer-li festes quan ella no hi era. De vegades li donava el menjar, i mai li vaig clavar una puntada de peu (tot i que vaig estar-ne temptat unes quantes vegades; mentiria si digués el contrari), però mai vaig provar de fer-li festes. Em sembla que m’hauria queixalat, i aleshores ens les hauríem hagut. Com dos homes que viuen amb la mateix noia bonica, o gairebé. Ménage à trois és com en diuen al Fòrum del Penthouse. Tots dos l’estimem i ella ens estima a nosaltres, però a mesura que passa el temps, em sembla que l’escala de valors es decanta i comença a estimar-se una mica més el Frank que a mi. Potser perquè el Frank mai li contesta i mai li vomita les sabatilles, i amb el Frank la tapa del vàter no és mai un problema, perquè ell pixa fora. Això, és clar, quan no m’he descuidat uns calçotets en un racó o sota el llit».

En aquest punt, l’L. T. probablement s’acaba el cafè amb gel que porta al termos o fa petar els artells, o totes dues coses. Era la seva manera de dir que el primer acte s’havia acabat i estava a punt de començar el segon.

«I en aquestes que un dia, un dissabte, la Lulu i jo ens arribem al centre comercial. A passejar una mica, com fa la gent. D’això… I passem pel costat de Pet Notions, a sobre del J. C. Penney, i hi veiem un munt de gent davant de l’aparador. “Anem-ho a veure”, diu la Lulu, o sigui que ens obrim pas fins a la primera fila.

»Hi ha un arbre de mentida amb les branques nues i herba artificial —AstroTurf— per terra. I hi ha tot de cadells de siamès, mitja dotzena ben bé, perseguint-se, enfilant-se per l’arbre, i mossegant-se les orelles els uns als altres.

»“Oh, quina cosa més rebufona!”, diu la Lulu. “Oh, quina coseta més remenuda i rebufona! Mira, rei, mira!”.

»“Ja miro”, que dic jo, i el que penso és que ja sé què regalaré a la Lulu pel seu aniversari. I va ser un descans. Volia que fos una cosa superespecial, alguna cosa que li fes una il·lusió bàrbara, perquè les coses no havien anat gaire bé entre nosaltres aquell últim any. Vaig pensar en el Frank, però no m’hi vaig capficar; als dibuixos els gats i els gossos sempre s’esbatussen, però a la vida real normalment se suporten; és la meva experiència. Normalment se suporten millor que molta gent. Sobretot si a fora fa fred.

»Per escurçar una mica aquesta història tan llarga, diré només que en vaig comprar una i l’hi vaig regalar pel seu aniversari. Li vaig posar un collaret de vellut, i hi vaig penjar una targeta. “Hola, sóc la LUCY!”, deia la targeta. “Vinc amb l’amor de l’L. T.! Feliç segon aniversari!”.

»Suposo que ja sabeu el que estic a punt d’explicar-vos, ¿oi? I tant que sí. Va ser com amb el terrier Frank de cap i de nou, però al revés. Al començament jo estava més content que un gínjol amb el Frank, i la Lulubelle estava més contenta que un gínjol amb la Lucy, al començament. L’alçava ben amunt, i li parlava com a una criatura. “Hola, coseta, coseta bonica i bufo-na” i coses d’aquestes…, fins que un dia la Lucy va fer un esgarip i va picar amb la pota la punta del nas de la Lulubelle. I va treure totes les urpes. Després va fugir i es va amagar sota la taula de la cuina. La Lulu va riure, com si fos la cosa més divertida que li havia passat a la vida, i la més bufona que podia fer un cadellet de gat, però jo vaig veure que estava disgustada.

»En aquell moment va entrar el Frank. Havia estat dormint a la nostra habitació —als peus del llit, al cantó d’ella—, però la Lulu havia cridat quan la gateta li havia picat el nas, i per això va baixar a veure què passava.

»Va veure la Lucy sota la taula de seguida i va anar cap a ella, ensumant el linòleum per on ella havia passat.

»“Atura’ls, rei, atura’ls, L. T., que es barallaran”, va dir la Lulubelle. “El Frank la matarà”.

»“Esperem-nos un moment”, vaig dir. “A veure què fan”.

La Lucy va arquejar el llom a la manera dels gats, però no va recular i va mirar el gos de fit a fit. La Lulu s’hi va acostar, volent ficar-se pel mig malgrat el que jo li havia dit (escoltar no era precisament un dels punts forts de la Lulu), però la vaig agafar pel canell i la vaig aturar. Val més deixar que ho resolguin ells tots sols, si pot ser. Sempre és millor. I més ràpid.

»Vejam, el Frank va arribar a la taula, va ficar el morro per sota i va començar a grunyir amb el fons de la gola. “Deixa’m anar, L. T., que la vull agafar”, va dir la Lulubelle. “El Frank li està grunyint”.

»“No, no és veritat”, vaig dir, “només ronca. Ho sé perquè a mi m’ho ha fet moltes vegades”.

»Em va clavar una mirada que hauria pogut fer bullir aigua, però jo no vaig dir res. Va ser l’única vegada en els tres anys de matrimoni que vaig dir l’última paraula. I va ser sobre el Frank i la Lucy Guillada. És estrany, però cert. En tots els altres temes, la Lulu m’aclaparava amb paraules. Però quan es tractava dels animalons, no sé per què, es quedava sense respostes. Això la treia de polleguera.

»El Frank va ficar el morro sota la taula una mica més endins, i la Lucy li va ensenyar la pota com havia fet amb el nas de la Lulubelle, però quan ho va fer amb el Frank no va treure les urpes. Vaig pensar que el Frank se li llançaria al damunt, però no ho va fer. Va esbufegar i es va girar. No semblava espantat, més aviat com si pensés: “Ah, és això”. Va tornar a la sala i es va estirar davant de la tele.

»I aquesta va ser l’única confrontació que hi va haver mai entre ells. Es van dividir el territori, com si diguéssim, igual que la Lulu i jo ens el vam dividir l’últim any que vam viure junts, quan les coses anaven malament; el dormitori era del Frank i la Lulu, la cuina era de la Lucy i meva —a partir de Nadal, la Lulubelle li va començar a dir Lucy Guillada— i la sala era territori neutral. L’any passat hi vam passar molts vespres tots quatre, la Lucy Guillada a la meva falda, el Frank amb el morro a la sabata de la Lulu, els humans al sofà, la Lulubelle llegint un llibre i mirant La roda de la fortuna o Estils de vida dels rics i famosos, al qual la Lulubelle sempre es referia com a Estils de vida dels rics i topless.

»El gat no va voler tenir res a veure amb ella des del primer dia. El Frank de tant en tant et podia fer l’efecte que si més no intentava relacionar-se amb mi. La seva manera de ser al final sempre l’acabava vencent i em mossegava les vambes o em tornava a pixar els calçotets, però de vegades semblava que feia un esforç. Em llepava la mà, o potser em somreia. Normalment quan veia que jo tenia alguna cosa de menjar i ell en volia un bocí.

»Però els gats són diferents. Un gat no pidola un favor ni que hi pugui sortir guanyant. Un gat no pot ser hipòcrita. Si els predicadors s’assemblessin més als gats, aquest país tornaria a ser més religiós. Si li caus bé a un gat, te n’adones. Si no, també te n’adones. A la Lucy Guillada no li va caure mai bé la Lulu, ni una miqueta, i ho va deixar clar de bon començament. Si jo li posava el menjar, la Lucy se’m refregava per les cames, roncant, mentre li omplia el plat. Si la Lulu l’hi posava, la Lucy seia a l’altra punta de la cuina, davant de la nevera, observant-la. I no anava cap al plat fins que la Lulu se n’havia apartat. La Lulu es posava negra. “Aquesta gata es pensa que és la reina de Saba”, deia. Aleshores ja no li parlava com a una criatura. Ja no l’agafava a coll, tampoc. Si ho feia, la gata li esgarrapava els canells.

»Això sí, jo feia veure que m’agradava el Frank i la Lulu feia veure que li agradava la Lucy, però la Lulu va deixar de dissimular molt abans que jo. M’imagino que cap de les dues, ni la gata ni la dona, podien ser hipòcrites. No crec que la Lucy fos l’única raó per la qual va marxar la Lulu —diantre, sé segur que no— però estic convençut que la Lucy va ajudar la Lulubelle a prendre aquella decisió. Els animalons viuen una colla d’anys. O sigui que el regal que li vaig fer pel nostre segon aniversari va ser la gota que va fer vessar el got. Que ho diguin a l’“Estimada Abby”!

»El xerroteig de la gata era el pitjor de tot, a parer de la Lulu. No ho podia sofrir. Una nit la Lulubelle em va dir: “Si aquest gat no para d’udolar, L. T., em sembla que li tiraré una enciclopèdia pel cap”.

»“Això no és udolar”, vaig dir. “Això és xerrar”.

»“Doncs”, va dir la Lulu, “tant de bo parés de xerrar”.

»I en aquell moment, la Lucy em va saltar a la falda i va callar. Sempre ho feia, excepte un petit ronquet, al fons de la gola. Un ronc de veritat. Li vaig rascar el cap entre les orelles com li agradava, i vaig aixecar els ulls. La Lulu va tornar a mirar el llibre, però abans que ho fes, el que li vaig veure era odi pur. No contra mi. Contra la Lucy Guillada. ¿Tirar-li una enciclopèdia pel cap? Més aviat semblava que volgués emparedar la gata entre dues enciclopèdies i aixafar-la fins a matar-la.

»De vegades la Lulu entrava a la cuina i enxampava la gata sobre la taula i la feia baixar. Una vegada li vaig preguntar si m’havia vist mai fer fora el Frank del llit d’aquella manera; s’hi enfilava, sempre al cantó d’ella, i ho deixava tot ple de pèls blancs fastigosos. Quan ho vaig dir, la Lulu em va fer com un somriure. Si més no, se li veien les dents. “Si ho proves, et pots trobar amb un o dos dits de menys”, va dir.

»De vegades la Lucy era realment la Lucy Guillada. Els gats són llunàtics, i de vegades es guillen una mica; tothom que n’ha tingut hi estarà d’acord. Se’ls posen els ulls grossos i lluents, se’ls estarrufa la cua, i fan corredisses per la casa; de vegades salten sobre les potes del darrere, boxejant contra el no-res, com si s’enfrontessin a alguna cosa que els éssers humans no poden veure, però ells sí. La Lucy es va posar d’un humor d’aquests quan tenia si fa no fa un any, no devia ser més de tres setmanes abatis del dia que vaig arribar a casa i vaig descobrir que la Lulu se n’havia anat.

»D’això…, la Lucy va entrar corrent a la cuina, va fer una mena de patinada pel terra de fusta, va saltar sobre el Frank i es va enfilar per les finestres de la sala, agafant-se amb les urpes. Hi va deixar uns forats ben polits, amb tot de fils penjant. Llavors es va instal·lar a la barra de les cortines, mirant cap a la sala amb els seus ulls blaus enormes i salvatges i remenant la punta de la cua.

»El Frank només es va sobresaltar una mica i va tornar a posar el morro sobre la sabata de la Lulubelle, però la gata va aterrir de mala manera la Lulubelle, que estava abstreta en el seu llibre, i, quan va mirar cap al gat, li vaig tornar a veure aquell odi pur als ulls.

»“Prou”, va dir, “ja n’hi ha prou. Això s’ha acabat. Buscarem una bona llar per a aquesta bruixa d’ulls blaus, i si no som capaços de trobar una llar per a una siamesa de pura raça, la portarem al refugi d’animals. Ja n’estic tipa i cuita”.

»“¿Com vols dir?”, vaig preguntar.

»“¿Que ets cec o què?”, va preguntar ella. “Mira què ha fet amb les meves cortines! Estan plenes de forats!”.

»“Si vols veure cortines amb forats”, vaig dir jo, “puja a dalt i mira les del meu costat del llit. Tenen les vores totes esquinçades. Perquè ell les rosega”.

»“Això és diferent”, va dir ella, mirant-me rabiosa. “És diferent i ho saps”.

»Allò sí que no l’hi pensava deixar passar. De cap manera l’hi pensava deixar passar. “Només et sembla que és diferent perquè t’agrada el gos que em vas regalar i no t’agrada la gata que et vaig regalar”, vaig dir. “Però et diré una cosa, senyora DeWitt: si portes la gata al refugi d’animals perquè va foradar les cortines de la sala dijous, et garanteixo que jo portaré el gos al refugi d’animals perquè va rosegar les cortines del dormitori dimecres. ¿Entesos?”.

»Em va mirar i es va posar a plorar. Em va tirar el llibre pel cap i em va dir malparit. Malparit de merda. Vaig intentar agafar-la, fer que es quedés i almenys que intentés fer les paus —si és que hi havia una manera de fer les paus sense retractar-se, que és el que no pensava fer aquella vegada—, però es va desfer de la meva mà i va pujar al dormitori. El Frank va córrer darrere d’ella. Van pujar i la porta del dormitori es va tancar de cop.

»Li vaig deixar mitja hora perquè es calmés; llavors vaig pujar jo també. La porta del dormitori continuava tancada, i quan vaig intentar obrir-la vaig haver d’empènyer el Frank. El podia moure, però era lent de fer amb el gos estirat a terra, i a més feia molt soroll. El gos grunyia. I grunyia de debò; no roncava. Si hi hagués entrat, crec que el gos hauria fet tots els possibles per mossegar-me les parts. Aquella nit vaig dormir al sofà. Per primera vegada.

»Un mes després, si fa no fa, se’n va anar».

Si l’L. T. cronometrava bé la seva història (normalment ho feia; la pràctica fa la perfecció), el timbre que assenyalava la tornada a la feina a la Planta de Processament d’Aliments W. S. Hepperton d’Ames, Iowa, sonava en aquell moment, estalviant-li preguntes dels nous (els antics ja s’ho sabien…, i sabien que no havien de preguntar res) sobre si l’L. T. i la Lulubelle s’havien acabat reconciliant, o si sabia on parava ella ara, o —la pregunta de sempre dels seixanta-quatre mil dòlars— si ella i el Frank encara estaven junts. No hi ha res com el timbre que obliga a tornar a la feina per estalviar-te les preguntes més empipadores de la vida.

«Bé», deia l’L. T. mentre desava el termos, es posava dret i s’estirava. «Tot plegat m’ha portat a elaborar la teoria que anomeno Teoria dels Animals de Companyia de l’L. T. DeWitt».

Els altres el miraven expectants, com havia fet jo la primera vegada que havia sentit aquella frase ampul·losa, però acabaven decebuts, com em passava sempre a mi; una història tan bona es mereixia un final millor, però l’L. T. no el va canviar mai.

«Si el teu gos i el teu gat s’avenen més que tu i la teva dona», deia, «el més probable és que una nit quan tornis a casa et trobis una noteta de comiat a la nevera».

L’L. T. explicava sovint aquesta història, com he dit, i una nit que va venir a sopar a casa meva, la va explicar a la meva dona i a la germana de la meva dona. La meva dona havia convidat la Holly, que feia gairebé dos anys que s’havia divorciat, perquè hi hagués el mateix nombre d’homes que de dones. Estic segur que va ser per això, perquè a la Roslyn mai li havia agradat l’L. T. DeWitt. A la majoria de gent li cau bé, la majoria de gent l’accepta de seguida com les mans accepten l’aigua calenta, però la Roslyn mai ha estat com la majoria. Tampoc li va agradar la història de la nota a la nevera i els animalons; jo l’hi notava per molt que ella fes rialletes quan tocava. La Holly…, renoi, no ho sé pas. Mai he estat capaç d’endevinar què pensava aquella noia. En general s’està asseguda amb les mans a la falda, somrient com la Mona Lisa. Però aquella vegada va ser culpa meva, ho he de reconèixer. L’L. T. no ho volia explicar, però jo el vaig burxar perquè el sopar era molt avorrit, només se sentia dringadissa de coberts i vasos, i començava a notar que a la meva dona no li agradava l’L. T. El rebuig se li començava a escapar a onades. I si l’L. T. havia notat que no queia bé a aquell petit terrier Jack Russell, segurament podria notar el mateix de la meva dona. O això em vaig pensar, sigui com sigui.

I per això la va explicar, més que res per complaure’m, suposo, i ell va fer les seves aixecades d’ulls quan calia, com si digués: «Renoi, em va ben enredar, com hi ha món!», i la meva dona anava fent rialletes de compromís —que a mi em sonaven tan falses com els bitllets del Monopoly— i la Holly somreia amb el seu somriure de Mona Lisa i els ulls abaixats. Tret d’això el sopar va anar bé, i quan es va acabar FL. T. va donar les gràcies a la Roslyn per un «sopar tan bo i arriscat» (vés a saber què volia dir) i ella li va dir que tornés quan volgués, que a ella i a mi ens agradava tenir-lo per casa. Això era mentida per la part que li tocava, però dubto que hi hagi cap sopar en la història del món on no s’hagin dit algunes mentides. I tot va anar bé, si més no fins que vaig acompanyar l’L. T. a casa. Va començar a dir que al cap d’una setmana faria un any que la Lulubelle se n’havia anat, el seu quart aniversari, que volia dir flors si estàs fet a l’antiga o petits electrodomèstics si ets modernet. Aleshores va dir que la mare de la Lulubelle —a la casa de la qual la Lulubelle no havia arribat mai— volia posar una làpida amb el nom de la Lulubelle al cementiri.

—La senyora Simms diu que l’hem de considerar morta —va dir l’L. T, i aleshores va començar a bramar. Em vaig atabalar tant que vaig estar a punt de sortir de la carretera.

Va plorar tant que quan se’m va passar l’atabalament vaig començar a témer que aquella pena tan grossa el matés d’un infart o que se li rebentés un vas sanguini. Es gronxava endavant i endarrere al seient i picava amb les mans sobre el tauler de comandament del cotxe. Era com si se li hagués desencadenat un huracà a dins. Finalment vaig parar al voral de la carretera i li vaig començar a donar copets a l’espatlla. Notava l’escalfor de la seva pell a través de la camisa, tan calenta que resultava ardent.

—Calma’t, L. T. —vaig dir—. Ja n’hi ha prou.

—És que la trobo a faltar —va dir amb una veu tan plena de llàgrimes que amb prou feines el vaig entendre—. L’enyoro tant… Arribo a casa i només hi ha la gata, somicant i somicant, i jo també ploro, tots dos plorem mentre li omplo el plat d’aquell coi de porqueria que menja.

Va girar aquella cara vermella i plena de llàgrimes cap a mi. Mirar-la era més del que jo podia suportar, però ho vaig suportar; sentia que ho havia de suportar. ¿Qui l’havia empès a explicar la història de la Lucy i el Frank i la nota a la nevera aquella nit, fet i fet? No havia estat el Mike Wallace ni el Dan Rather, això segur. I per això el vaig mirar. No vaig gosar abraçar-lo, per si un cas aquell fotut huracà se m’encomanava, però li vaig continuar donant copets al braç.

—Penso que és viva en algun lloc, això és el que penso —va dir. Encara tenia la veu espessa i vacil·lant, però també un punt desafiant i patètica. No m’estava dient el que creia, sinó el que desitjava poder creure. N’estic força segur.

—Bé —vaig dir—, creu-t’ho, si vols. No hi ha res que t’ho prohibeixi, ¿oi? No han trobat pas el seu cos, ¿oi?

—M’agrada pensar que és en un casino de Nevada cantant —va dir—. No a Las Vegas ni a Reno, no se’n sortiria en una de les grans ciutats, però sí a Winnemucca o a Ely, estic segur que allà l’agafarien. En un lloc així, sí. Devia veure un rètol en què demanaven cantants i devia deixar córrer la idea de tornar a casa sa mare. Elles dues no s’entenien gens, la Lulu sempre ho deia. I sabia cantar, ¿saps? No sé si la vas sentir mai, però en sabia. No crec que fos magnífica, però era bona. La primera vegada que la vaig veure, cantava al bar del Marriott Hotel. A Columbus, Ohio, era. O, una altra possibilitat…

Va vacil·lar, però va continuar en veu més baixa.

—La prostitució és legal a Nevada. No a tots els comtats, però a la majoria sí. Potser treballa en un dels remolcs del Green Lantern o al Mustang Ranch. Hi ha moltes dones que tenen una vena de puta. La Lu la tenia. No dic que m’enganyés a mi, o que se n’anés al llit amb altres homes, o sigui que no sé per què ho sé, però ho sé. Sí…, podria ser en un d’aquests llocs.

Va parar, amb els ulls perduts, potser imaginant-se la Lulubelle al llit d’un remolc d’un prostíbul de Nevada, la Lulubelle només amb unes mitges a sobre, mamant-la a un vaquer desconegut mentre de fons se sentia Steve Earle i els Dukes cantant «Six Days on the Road» o una televisió amb el programa Hollywood Squares. La Lulubelle fent de puta però viva, i el cotxe al costat de la carretera —el petit Subaru que tenia de soltera— no tindria cap significat. Com la mirada dels animals, tan atenta en aparença, però que normalment no significa res.

—M’ho puc creure si vull —va dir, eixugant-se els ulls inflats amb els punys de la camisa.

—I tant que sí —vaig dir—, pots creure el que vulguis, L. T. —I pensava què haurien dit els homes que escoltaven la seva història a l’hora de dinar si haguessin vist aquell L. T., aquell home tremolós amb les galtes pàl·lides, els ulls vermells i la pell roent.

—Caram —va dir—. M’ho crec. —Va vacil·lar i després va repetir—: M’ho crec.

Quan vaig tornar, la Roslyn era al llit amb un llibre a la mà, tapada amb la manta fins al pit. La Holly havia tornat a casa mentre jo acompanyava l’L. T. La Roslyn estava de mal humor, i de seguida vaig descobrir per què. La dona darrere el somriure de Mona Lisa s’havia penjat del meu amic. Potser se n’havia enamorat bojament. I a la meva dona no li semblava gens bé.

—¿Per què li van retirar el permís de conduir? —va preguntar, i abans que pogués contestar—: Bevia, ¿oi?

—Bevia, sí. OUI. —Vaig seure al meu costat del llit i em vaig treure les sabates—. Però d’això ja fa gairebé sis mesos, i si es manté sobri dos mesos més, l’hi tornaran. Crec que sí. Va als alcohòlics anònims.

La meva dona va remugar, evidentment gens impressionada. Em vaig treure la camisa, vaig ensumar-ne les aixelles i la vaig penjar a l’armari. Només l’havia portada un parell d’hores, per al sopar.

—Mira —va dir la meva dona—, m’estranya que la policia no l’investigués més a fons després que la seva dona desaparegués.

—El van interrogar —vaig dir—, però només per obtenir informació. Ningú va sospitar mai que ho hagués fet ell, Ros. No van sospitar mai d’ell.

—Ah, n’estàs molt segur.

—De fet, sí. Sé coses. La Lulubelle va trucar a la seva mare des d’un hotel a l’est de Colorado el dia que va marxar, i li va tornar a trucar l’endemà des de Salt Lake City. Aleshores estava bé. Eren dies feiners i l’L. T. era a la fàbrica. També era a la fàbrica el dia que van trobar el cotxe de la Lulu aparcat en aquell camí de ranxo a prop de Caliente. Si no és capaç de transportar-se màgicament d’un lloc a l’altre amb un parpelleig, no la va matar. A més, no ho hauria fet pas. L’estimava.

Ella va remugar. És aquell sorollet odiós d’escepticisme que fa de tant en tant. Després de gairebé trenta anys de matrimoni, aquest sorollet encara em fa venir ganes de girar-me i cridar-li perquè pari, que parli o que calli, que digui el que ha de dir o que no digui res. Aquell dia vaig pensar que li podia explicar com havia plorat l’L. T.; que era com si tingués un cicló al cos que desballestava tot allò que no estigués ben clavat. Ho vaig pensar, però no ho vaig fer. Les dones es malfien dels homes que ploren. Poden dir el que vulguin, però en el fons es malfien dels homes que ploren.

—Potser hauries de trucar a la policia —vaig dir—. Oferir-los la teva ajuda d’experta. Ensenyar-los el que s’han descuidat, com Angela Lansbury a S’ha escrit un crim.

Vaig ficar les cames al llit. Ella va apagar el llum. Vam estar en silenci una estona a les fosques. Quan va tornar a parlar, el seu to era més amable.

—No em cau bé. Què vols que et digui. No em cau bé, i no em caurà mai bé.

—Sí —vaig dir—. Em sembla que això és evident.

—I no m’ha agradat com es mirava la Holly.

La qual cosa volia dir, com vaig descobrir finalment, que no li havia agradat la manera com la Holly el mirava a ell. Quan no s’estava mirant el plat, és clar.

—M’hauria estimat més que no el convidessis a sopar —va dir.

Vaig callar. Era tard. Estava cansat. Havia estat un dia pesat, un vespre encara més pesat, i estava cansat. L’última cosa que volia era discutir amb la meva dona quan jo estava cansat i ella disgustada. És la mena de discussió en la qual un dels dos acaba dormint al sofà. I l’única manera d’aturar una d’aquelles discussions era callar. En un matrimoni, les paraules són com una pluja. I la terra d’un matrimoni és plena de lleres seques i rierols que es poden convertir en rius torrencials en un tres i no res. Els terapeutes creuen en la conversa, però la majoria estan divorciats o són gais. El silenci és el millor amic del matrimoni.

Silenci.

Al cap de poc, el meu amic es va situar al seu costat, allunyant-se de mi, i la va acompanyar on ella anava quan finalment donava per acabat el dia. Jo em vaig quedar despert una estona més, pensant en un cotxe petit i polsegós, que potser havia estat blanc, amb el morro ficat a la cuneta d’un camí de ranxo del desert de Nevada, no gaire lluny de Caliente. La porta del conductor oberta, el retrovisor arrencat i caigut a terra, el seient de davant xop de sang i trepitjat pels animals que havien anat a investigar-ho, o potser a fer un tast.

Hi havia un home —donaven per fet que era un home, perquè gairebé sempre ho era— que havia esquarterat cinc dones en aquella part del món, cinc en tres anys, sobretot durant l’època en que l’L. T. vivia amb la Lulubelle. Quatre de les dones eren passavolants. Les feia parar, no se sabia com, les feia sortir del cotxe, les violava, les desmembrava amb una destral i les deixava a mercè de les àguiles de rapinya, els corbs i les mosteles. La cinquena va ser una dona ja gran, esposa d’un ranxer. La policia l’anomena Home Destral. A hores d’ara, l’Home Destral encara no ha estat capturat. Tampoc ha tornat a matar; si la Cynthia Lulubelle Simms DeWitt havia estat la sisena víctima de l’Home Destral, també n’havia estat l’última, si més no per ara. Tanmateix, encara no està del tot clar que ella n’hagi estat la sisena víctima. Aquest dubte, que no existeix al cap de la majoria de gent, sí que existeix al cap de l’L. T. i així es pot permetre tenir esperança.

La sang del seient era sang humana; la unitat forense de l’Estat de Nevada no va necessitar cinc hores per determinar-ho. El mosso del ranxo que va trobar el Subaru de la Lulubelle va veure un núvol d’aus volant en cercle a un quilòmetre de distància, i quan hi va arribar, no va trobar una dona esquarterada sinó un gos esquarterat. No en quedava res més que ossos i dents; els depredadors i carronyaires havien fet festa grossa, però tampoc és que hi hagi gaire cam en un terrier Jack Russell. No hi havia cap dubte que l’Home Destral havia liquidat el Frank; la sort de la Lulubelle es pot endevinar, però de cap manera se sap amb certesa.

Potser, vaig pensar, és viva. Cantant «Tie a Yellow Ribbon» a The Jailhouse d’Ely o «Take a Message to Michael» a The Rose of Santa Fe de Hawthorne. Amb una banda de tres músics vells que s’escarrassen per semblar joves, amb armilla vermella i corbata de llaç negre. O potser fa mamades a vaquers de la GM a Austin o Wendower, inclinant-se endavant fins que els pits se li aixafen contra les cuixes, al costat d’un calendari amb una foto de les tulipes d’Holanda; aferrant amb les mans un cul de natges flonges darrere l’altre i pensant què mirarà a la tele aquella nit, quan acabi el torn. Potser només va deixar el cotxe al camí i se’n va anar caminant. La gent fa coses d’aquestes. Jo ho sé i segurament vosaltres també. De vegades la gent ho engega tot a prendre pel sac i es posa a caminar. Potser va abandonar el Frank, pensant que algú el recolliria i li donaria una bona llar, però va ser l’Home Destral qui va passar per allà i…

Però no. Jo coneixia la Lulubelle, i per molt que m’hi esforci no me la imagino abandonant el gos perquè acabés rostit de calor o mort de gana en aquells ermots. Sobretot un gos com el Frank, que ella s’estimava tant. No, en això l’L. T. no exagerava, els havia vist junts i ho sabia.

Podia ser que fos viva en algun lloc. Teòricament, si més no, l’L. T. tenia raó en això. Només perquè jo no sigui capaç d’imaginar l’escenari que ve després d’aquell cotxe amb la porta oberta, el retrovisor a terra i el gos mort i devorat dos turons més enllà; només perquè no sigui capaç d’imaginar un escenari que porti d’aquell lloc a prop de Caliente a un altre lloc on la Lulubelle Simms canti, cusi o faci mamades a camioners, segura i ignorada, caram, això no vol dir que aquest escenari no existeixi. Com havia dit a l’L. T., no havien trobat pas el cos; només van trobar el cotxe, i les restes del gos a una certa distància. La Lulubelle podia ser a qualsevol lloc. Això és evident.

No podia dormir i tenia set. Em vaig aixecar, vaig anar al lavabo i vaig buidar el got dels raspalls de dents que teníem a la pica. El vaig omplir d’aigua. Aleshores em vaig asseure sobre la tapa del vàter, em vaig beure l’aigua i vaig pensar en aquell sorollet que fan els siamesos, aquell somiqueig tan curiós, i com et devia agradar si te’ls estimaves, la sensació que devies tenir d’haver arribat a casa.





EL VIRUS DEL CARRER VA CAP AL NORD


Tinc el quadre que es descriu en aquesta història, ¿què us en sembla? La meva dona el va veure i va pensar que m’agradaria (o que com a mínim em provocaria una reacció), o sigui que me’l va regalar com a… gregal d’aniversari? ¿Per Nadal? No me’n recordo. El que sí que recordo és que no va agradar a cap dels meus tres fills. El vaig penjar al meu despatx, i ells deien que l’ull del conductor els seguia quan travessaven la cambra (quan era petit, el meu fill Owen també s’espantava amb una fotografia de Jim Morrison). M’agraden les històries de pintures que canvien, i finalment vaig escriure aquesta sobre el meu quadre. Només recordo una altra ocasió en què un quadre real m’hagi inspirat una narració: va ser amb «The House on Maple Street», basat en un dibuix en blanc i negre de Chris Van Allsburg. Aquella història és al recull Nightmanes and Dreamscapes. També vaig escriure una novel·la sobre una pintura que canvia. Es diu Rose Madder, i segurament és la meva novel·la més llegida (no n’han fet pel·lícula). En aquella història, el virus del carrer es deia Norrnan.

El Richard Kinnell no va tenir por quan va veure el quadre en un mercat de garatge de Rosewood.

Es va quedar fascinat, i va pensar que havia tingut la sort de trobar una cosa que podia ser molt especial, però… ¿por? No. Fins més tard no se li va acudir («fins que no va ser massa tard», com hauria escrit en una de les seves novel·les insòlitament exitoses) que havia tingut la mateixa sensació amb determinades drogues il·legals quan era jove.

Havia anat a Boston per participar en una conferència del PEN de Nova Anglaterra titulada «El perill de la popularitat».

Era típic del PEN sortir amb aquells temes, segons el Kinnell; en certa manera era reconfortant. Va conduir els quatre-cents quilòmetres que hi ha des de Derry en lloc d’agafar l’avió perquè havia arribat a un punt mort en l’argument del seu últim llibre i volia estar una estona tranquil per pensar-hi.

A la conferència, va seure en una taula on persones que ja podrien no ser tan ximpletes li van preguntar d’on treia les idees i si mai es feia por a si mateix. Va sortir de la ciutat pel pont To-bin, i va entrar a la Ruta i. No agafava mai l’autopista quan volia resoldre un problema; les autopistes el feien entrar en una mena d’estat que era com dormir sense somniar. Era descansat, però gens creatiu. Per contra, el trànsit canviant de la carretera de la costa feia com la sorra dintre d’una ostra: creava força activitat mental…, i de vegades fins i tot una perla.

No creia pas que els seus crítics fessin servir mai aquella paraula. En un article a l’Esquire de l’any anterior, el Bradley Simon havia començat la seva crítica de La ciutat del malson d’aquesta manera: «Richard Kinnell, que escriu tal com cuina Jeffrey Dahmer, ha patit un atac de vomitera. Ha titulat aquesta darrera massa de vòmit La ciutat del malson».

La Ruta I el va portar per Revere, Malden, Everett, i per la costa fins a Newburyport. Més enllà de Newburyport i al sud de la frontera entre Massachusetts i New Hampshire hi havia el polit poblet de Rosewood. Després de passar el centre del poble, a un o dos quilòmetres, va veure una sèrie d’objectes d’aspecte barat escampats al jardí d’una casa de dos pisos estil Cape Cod. Repenjat en una cuina elèctrica de color d’alvocat, hi havia un rètol que deia MERCAT. Hi havia cotxes aparcats a cada cantó del carrer, provocant un d’aquells culs d’ampolla que els viatgers desinteressats per la mística dels mercats maleeixen mentre passen. Al Kinnell li feien gràcia aquesta mena de mercats, sobretot les caixes de llibres vells que de vegades s’hi trobaven. Va travessar el coll d’ampolla, va aparcar l’Audi al final d’una filera de cotxes, en direcció a Maine i New Hampshire, i va tornar enrere caminant.

Una dotzena de persones circulava entre l’escampall del jardí de la casa blava i grisa estil Cape Cod. Hi havia un gran televisor a l’esquerra del passeig de ciment, amb les potes col·locades sobre quatre cendrers de paper que no servien per a res per protegir la gespa. A sobre hi havia un cartell que deia FACI UNA OFERTA. SE SORPRENDRÀ. Un fil elèctric, amb un allargament, sortia del televisor i anava cap a la porta principal oberta. Una dona grassa estava asseguda en una cadira de jardí al davant de l’aparell, a l’ombra d’un para-sol amb les lletres CINZANO impreses a la tela acolorida. Hi havia una taula de cartes al seu costat amb una caixa de cigars, un bloc de paper i un altre cartell escrit a mà a sobre. Aquest deia NOMÉS PAGAMENTS EN METÀL·LIC, SENSE DEVOLUCIONS. El televisor estava engegat i sintonitzava un culebrot de tarda en què dos joves guapíssims semblaven a punt de tenir unes relacions sexuals molt poc segures. La dona grassa va mirar el Kinnell, i després altra vegada el televisor. S’hi va encantar una estona, però va tornar a mirar el Kinnell. Aquesta vegada tenia la boca una mica torta.

«Ah», va pensar el Kinnell, buscant amb la mirada la caixa d’ampolles plena de llibres de butxaca que estava segur que hi havia d’haver per allà, «una fan».

No va veure llibres de butxaca, però va veure el quadre, repenjat en una post de planxar i aguantat amb un parell de cistells de plàstic de la bugada, i es va quedar sense respiració. El volia de seguida.

S’hi va acostar amb un desinterès que li va semblar exagerat i va flexionar un genoll per examinar-lo. El quadre era una aquarel·la, i tècnicament era molt bo. Al Kinnell això tant li feia; la tècnica no li interessava (un fet que els crítics de la seva pròpia obra s’havien afanyat a comentar). El que li agradava de les obres d’art era el contingut, i com més inquietant millor. Aquell quadre hi excel·lia, en aquell aspecte. Es va agenollar entre els dos cistells de la bugada, que eren plens de petits aparells, i va passar un dit pel vidre que protegia el quadre. Va mirar al seu voltant a veure si n’hi havia més, i no en va veure cap, només l’habitual col·lecció d’art infantil dels mercats de garatge amb mans que pregaven i gossos pallassos.

Va tornar a mirar l’aquarel·la emmarcada, i ja es veia posant la maleta al seient de darrere de l’Audi per fer lloc al quadre al portaequipatge.

Al quadre, s’hi veia un home jove darrere el volant d’un cotxe potent —potser un Grand Am, potser un GTX, un vehicle com una caixa tapada, per entendre’ns— travessant el pont To-bin mentre el sol es ponia. No portava la tapa de la caixa, i el cotxe semblava un descapotable a mitges. El braç esquerre del jove estava repenjat a la porta; el canell dret reposava suaument sobre el volant. Darrere d’ell, el cel era una massa ardent de grocs i grisos, esquitxada amb franges de rosa. El jove tenia els cabells rossos llisos que li queien per sobre el front. Somreia, i entre les dents es veien unes coses que no eren dents sinó ullals.

«O potser són dents esmolades», va pensar el Kinnell. «Potser representa que és un caníbal».

Li agradava: com la idea d’un caníbal travessant el pont Tobin a la posta del sol. En un Grand Am. S’imaginava el que hauria pensat la majoria de públic de la taula rodona del PEN —«Oh, sí, un bon quadre per al Rich Kinnell; segurament el vol per inspirar-se, una ploma per fer pessigolles a la seva gola cansada que li provoqui una altra vomitada»—, però aquella colla eren gairebé tots uns ignorants, aviciats tal com inexplicablement la gent de vegades avicia aquests estúpids, quissos mesquins que borden als visitants i de vegades mosseguen els turmells del repartidor de diaris. No s’havia sentit atret per aquell quadre perquè escrivís narracions de terror; escrivia narracions de terror perquè l’atreien coses com aquella de la pintura. Els seus fans li enviaven material, sobretot quadres, i gairebé tots els llençava, no perquè no fossin artístics, sinó perquè eren avorrits i previsibles. Tanmateix, un fan d’Omaha li havia enviat una escultura de ceràmica d’un cap de mico que xisclava horroritzat sortint per la porta d’un congelador, i aquesta se l’havia quedat. Estava feta amb poca traça, però contenia una juxtaposició inesperada que havia encès els seus circuits. Aquell quadre tenia alguna cosa semblant, però era millor. Molt millor.

Quan l’anava a agafar, desitjós d’endur-se’l de seguida, de posar-se’l sota el braç i proclamar les seves intencions, una veu va dir darrere seu:

—¿Vostè no és Richard Kinnell?

Es va sobresaltar i es va girar. La dona grassa era dreta darrere d’ell, tapant-li pràcticament tota la visió dels voltants. S’havia repassat el pintallavis abans d’acostar-se-li, i la seva boca s’havia transformat en un somriure sagnant.

—Sí, sóc jo —va dir ell, somrient.

Els ulls de la dona es van posar en el quadre.

—M’hauria d’haver pensat que triaria això —va dir, amb un somriure beneit—. Fa per vostè.

—Sí, ¿oi? —va dir ell, fent el seu millor somriure de celebritat—. ¿Quant en demana?

—Quaranta-cinc dòlars —va dir ella—. Li seré franca, vaig començar amb setanta, però a ningú li agrada, o sigui que l’he rebaixat. Si torna demà, segurament n’hi costarà trenta. —El somriure beneit havia pres unes proporcions esgarrifoses. El Kinnell li podia veure petites bosses de saliva grisenca als clots de les comissures dels llavis tensos.

—No m’hi voldria arriscar —va dir ell—. Li faré un xec ara mateix.

El somriure beneit es va anar ampliant: ara la dona semblava una paròdia grotesca de John Waters. La Divine fent de Shirley Temple.

—No volia acceptar xecs, però què carai —va dir ella, en el to d’una adolescent que consent a tenir relacions amb el seu xicot—. Però ja que treu la ploma, ¿em podria signar un autògraf per a la meva filla? Es diu Robin.

—Quin nom més bonic —va dir el Kinnell automàticament. Va agafar el quadre i va seguir la dona cap a la taula de cartes. A la tele del costat, els joves luxuriosos havien estat substituïts temporalment per una dona gran que devorava flocs de cereals.

—La Robin llegeix tots els seus llibres —va dir la dona grassa—. ¿D’on carai treu totes aquestes idees?

—No ho sé —va dir el Kinnell, somrient més àmpliament que mai—. Se m’acuden. És curiós, ¿oi?

La vigilant del mercat de garatge es deia Judy Diment, i vivia a la casa del costat. Quan el Kinnell li va preguntar si sabia qui era l’artista, ella va dir que sí; l’havia pintat el Bobby Hasdngs, i el Bobby Hastings era la raó per la qual ella estava venent les coses dels Hastings.

—És l’únic quadre que no va cremar —va dir—. Pobra Iris! Ella sí que em fa llàstima. En canvi, no crec que el George hi patís gaire, la veritat. Sé que no entén per què ella s’ha volgut vendre la casa. —Va fer una aixecada d’ulls en aquella cara grossa i suada, una mirada de «¿s’ho imagina?». Va agafar el xec tan bon punt el Kinnell el va arrencar del talonari i llavors li va donar el bloc on havia apuntat tots els articles que havia venut i el preu que n’havia obtingut—. Faci feliç la Robin —va dir—. Sisplau, siplau, sisplau. —Va reaparèixer el somriure beneit, com un vell conegut que ja donaves per mort.

—Au —va dir el Kinnell, i va escriure el seu missatge estàndard de «gràcies per ser una admiradora». Ja no havia de mirar-se la mà ni pensar-hi, després de vint-i-cinc anys de signar autògrafs—. Parli’m del quadre, i dels Hastings.

La Judy Diment va plegar les mans grassones com una dona que es disposa a recitar la seva història preferida.

—El Bobby només tenia vint-i-tres anys quan es va suïcidar, aquesta primavera. Es increïble. Era de la mena geni torturat, però encara vivia a cals pares. —Va tornar a fer una miradeta, preguntant de nou al Kinnell si s’ho podia imaginar—. Devia tenir setanta o vuitanta quadres, més tots els esbossos. Els desava al soterrani. —Va apuntar amb la barbeta la casa estil Cape Cod, i després va mirar el quadre del jove diabòlic travessant el pont Tobin sota la posta de sol—. L’Iris, que és la mare del Bobby, deia que la majoria eren molt dolents, molt pitjors que aquest. Coses que feien posar els pèls de punta. —Va abaixar la veu en un xiuxiueig, mirant una dona que contemplava la vaixella de plata incompleta dels Hastings i una col·lecció força bona de gots de plàstic antics de McDonald’s amb la llegenda «Reina, he encongit els nens»—. Gairebé tots tenien escenes de sexe.

—No —va dir el Kinnell.

—Va fer els pitjors quan es va començar a drogar —va continuar la Judy Diment—. Quan es va morir (es va penjar al soterrani, on solia pintar) van trobar un centenar d’ampolletes amb cocaïna a dins. Les drogues són una mala cosa, senyor Kinnell.

—Ja ho pot ben dir.

—El cas és que suposo que se li va acabar la corda, i no és un joc de paraules. Es va endur tots els esbossos i pintures al pati, tret d’aquest, suposo, i els va cremar. Després es va penjar al soterrani. Es va clavar una nota a la camisa. Hi deia: «No suporto el que m’està passant». ¿Oi que és horrorós, senyor Kinnell? ¿No és la cosa més horrorosa que ha sentit en sa vida?

—Sí —va dir el Kinnell, bastant sincerament—. La veritat és que sí.

—Com li deia, crec que el George hauria continuat vivint en aquesta casa si no hagués estat per Firis —va dir la Judy Diment. Va agafar el full de paper amb l’autògraf de la Robin, el va ajuntar amb el xec del Kinnell i va bellugar el cap, com si la semblança de les signatures la deixés parada—. Però els homes són diferents.

—¿Vol dir?

—Oh, sí, molt menys sensibles. Cap al final de la seva vida, el Bobby Hastings només era la pell i l’os, sempre anava brut, feia mala olor, i duia la mateixa samarreta, dia sí dia també. Estava estampada amb els Led Zeppelin. Tenia els ulls vermells, quatre pèls a la cara que no es podien qualificar de barba, i li tornaven a sortir grans, com si revivís l’adolescència. Però ella l’estimava, perquè una mare hi veu més enllà d’aquestes coses.

La dona que havia estat mirant la vaixella de plata i les copes es va acostar amb un joc d’estovalles individuals de la Guerra de les Galàxies. La senyora Diment li va cobrar cinc dòlars, va anotar a poc a poc la venda al seu quadern sota «UNA DOTZ. DRAPS I AGAFADORS ASSORTITS» i es va tornar a mirar el Kinnell.

—Se’n van anar a Arizona —va dir—, per ser a prop de la família de l’iris. Sé que el George està buscant feina a Flagstaff; és delineant, però no sé si ja n’ha trobat. Si és així, no crec que els tornem a veure a Rosewood. L’Iris em va marcar tot el que volia vendre i em va dir que em quedés el vint per cent per les molèsties. Els enviaré un xec. No serà gaire. —Va sospirar.

—El quadre està molt bé —va dir el Kinnell.

—Sí, llàstima que cremés tots els altres, perquè tot això que hi ha aquí és la típica porqueria de mercat, si em perdona la vulgaritat. ¿Què és això?

El Kinnell havia girat el quadre. Hi havia una tira de cinta enganxada.

—El títol, suposo.

—¿Què hi diu?

Va aguantar el quadre agafant-lo pels cantons per poder-ho llegir. Se’l va posar a l’alçada dels ulls, i el va examinar amb fal·lera, colpit de nou per la senzilla raresa del tema: un noi al volant d’un cotxe potent, un noi amb un somriure insinuant i esfereïdor, que deixava al descobert les puntes esmolades d’una dentadura encara més esfereïdora.

«Li escau», va pensar. «Si un títol escau a un quadre, és aquest».

—«El virus del carrer va cap al nord» —va llegir la dona—. No m’hi vaig fixar quan els meus fills van treure les coses. ¿Creu que és el títol?

—Bé ho ha de ser. —El Kinnell no podia treure els ulls del somriure del noi ros. «Sé una cosa», deia el somriure. «Sé una cosa que no sabràs mai».

—Home, em sembla que és fàcil deduir que el noi que ho va pintar anava carregat de drogues —va dir ella, com si estigués angoixada, autènticament angoixada, segons el parer del Kinnell—. No m’estranya que se suïcidés i trenqués el cor a sa mare.

—Jo també haig d’anar tirant cap al nord —va dir el Kinnell, carregant-se el quadre sota el braç—. Gràcies per…

—Senyor Kinnell.

—¿Digui’m?

—¿Em pot ensenyar el permís de conduir? —Era evident que no trobava la seva petició ni divertida ni paradoxal—. He d’escriure el número al darrere del xec.

El Kinnell va deixar a terra el quadre per treure’s la cartera.

—I tant. Ara mateix.

La dona que havia comprat les estovalles individuals de la Guerra de les Galàxies s’havia aturat a mirar el culebrot que feien a la tele instal·lada al jardí. Es va mirar el quadre, que el Kinnell havia repenjat a les seves cames.

—Ecs —va dir—. ¿Qui pot voler una cosa tan lletja? No pararia de pensar-hi sempre que apagués els llums.

—I ¿quin mal hi ha? —va preguntar el Kinnell.

La tieta del Kinnell, la Trudy, vivia a Wells, que és a uns deu quilòmetres al nord de la frontera entre Maine i New Hampshire. El Kinnell va agafar la sortida que feia la volta a la torre d’aigua de color verd brillant de Wells, la que tenia un rètol còmic (MANTINGUEU VERD MAINE, PORTEU DINERS en lletres de metre), i cinc minuts després entrava al passeig de la polida caseta de dos pisos. Allà no hi havia teles al jardí sobre cendrers de paper, només els deliciosos parterres de flors de la tieta Trudy. El Kinnell tenia ganes d’anar al lavabo i no havia volgut parar en una àrea de descans perquè podia anar-hi allà, però també volia que el posessin al dia de les xafarderies familiars. La tieta Trudy explicava les millors; era a les xafarderies el que el Zabar[9] és a les xarcuteries. També, és clar, volia ensenyar-li la seva nova adquisició.

Va sortir a rebre’l, li va fer una abraçada i li va cobrir la cara amb els seus petonets patentats d’ocellet, els que el feien esgarrifar quan era petit.

—¿Vols que t’ensenyi una cosa? —va preguntar ell—. Et farà esclatar les mitges.

—Quina idea més encisadora —va dir la tieta Trudy, agafant-se els colzes amb les mans i mirant-lo tota divertida.

El Kinnell va obrir el portaequipatge i en va treure el seu quadre nou. Ella va reaccionar, sí, però no com ell s’havia esperat. Es va quedar blanca com un llençol: ell no havia vist mai res semblant en sa vida.

—És horrorós —va dir amb una veu tensa i controlada—. Es odiós. Em sembla que veig el que t’ha atret del quadre, Richie, però el que tu fas per jugar, aquí és real. Torna’l a desar al maleter, sigues bon minyó. I quan passis pel riu Saco, ¿per què no pares un moment i el llances?

La va mirar esmaperdut. La tieta Trudy tenia els llavis premuts per impedir que li tremolessin, i les seves mans llargues i fines no es limitaven a agafar els colzes sinó que els estrenyien, com si volguessin impedir que fugissin. En aquell moment no semblava que tingués seixanta-un anys sinó noranta-un.

—¿Tieta? —El Kinnell va parlar en un to incert, insegur del que passava—. Tieta, ¿què passa?

—Això —va dir ella, desfent la mà dreta i apuntant el quadre—. Em sorprèn que tu no ho sentis amb més força, tu que ets tan imaginatiu.

Home, sí que sentia alguna cosa, evidentment que la sentia, o no hauria tret el talonari. Però la tieta Trudy sentia una altra cosa…, o alguna cosa més. Va girar el quadre per poder-lo veure (el sostenia perquè ella el veiés, amb el títol de cara a ell), i el va tornar a mirar. El que va veure el va colpir al pit i l’estómac com dos cops de puny.

La pintura havia canviat, aquest va ser el cop de puny número u. No gaire, però sens dubte havia canviat. El somriure del noi ros era més ampli, i es veien més ullals caníbals. Tenia els ulls més empetitits, i això li donava a la cara una expressió encara més maliciosa i esfereïdora.

L’amplada d’un somriure…, el nombre de dents esmolades visible…, el grau d’obertura d’uns ulls mig aclucats…, tot plegat molt subjectiu. Una persona es podria equivocar en aquestes coses, i ell no havia estudiat a fons el quadre abans de comprar-lo. A més, hi havia hagut la distracció de la senyora Diment, que era capaç d’atordir qualsevol amb la seva xerrameca.

Però també hi havia el cop de puny número dos, i aquell no era subjectiu. En la foscor del portaequipatge de l’Audi, el noi ros havia girat el braç esquerre, el que tenia repenjat a la porta, de manera que el Kinnell ara podia veure un tatuatge que abans quedava amagat. Era una daga enrotllada en una parra amb la punta sagnant. A sota hi havia unes paraules. El Kinnell va poder discernir MORT ABANS, i es va imaginar que no calia ser un novel·lista de best sellers per deduir la paraula que encara estava amagada, MORT ABANS QUE DESHONOR, fet i fet, era la mena de cosa que un sapastre com aquell portaria escrit al braç. «I un as de piques a l’altre», va pensar el Kinnell.

—No el pots suportar, doi, tieta? —va preguntar.

—No —va dir ella, i aleshores va veure una cosa encara més sorprenent: la dona s’havia mig girat, fent veure que mirava cap al carrer (que estava ensopit i desert sota la llum solar d’aquella tarda calorosa) per no haver de mirar el quadre—. De fet, la tieta l’odia. Desa’l i entra a casa. Segur que has d’anar al lavabo.

La tieta Trudy va recuperar el seu savoir-faire tan bon punt l’aquarel·la va tornar a estar desada al portaequipatge. Van parlar de la mare del Kinnell (a Pasadena), de la seva germana (a Baton Rouge) i de la seva exdona, la Sally (a Nashua). La Sally era una addicta a l’espai que dirigia un refugi d’animals des d’un remolc enorme i publicava dos fulls informatius al mes: l’un, Supervivents, anava ple d’informació astral i cròniques suposadament certes del món espiritual; l’altre, Visitants, contenia informació de persones que havien tingut contactes amb alienígenes. El Kinnell ja no anava a convencions d’admiradors que s’especialitzaven en fantasia i horror. Amb una Sally en la vida n’hi havia prou, pensava.

Quan la tieta Trudy el va acompanyar al cotxe, eren dos quarts de cinc i ell havia declinat la invitació de quedar-se a sopar.

—Puc fer el camí que em queda fins a Derry amb llum de dia, si me’n vaig ara.

—Entesos —va contestar ella—. Em sap greu haver estat tan brusca amb la teva pintura. No m’estranya que t’agradi, sempre t’han agradat aquestes… rareses. No sé què m’ha agafat. Aquella cara horrible… —Es va esgarrifar—. Com si el miréssim i ell ens tornés la mirada.

El Kinnell va somriure i li va fer un petó a la punta del nas.

—Déu n’hi do, la imaginació que tens tu també, dona.

—Es clar que sí, és cosa de família, i Segur que no vols anar al lavabo abans de marxar?

Ell va fer que no amb el cap.

—No és per això que et passo a veure, o almenys no n’és el motiu principal.

—¿Ah, no? ¿I per què passes?

Ell va somriure.

—Perquè tu saps qui s’ha portat malament i qui s’ha portat bé. I no tens manies a l’hora de difondre els teus coneixements.

—Au, vés —va dir ella, empenyent-lo per les espatlles encantada de la vida—. Si jo fos tu, em moriria de ganes d’arribar a casa. No m’agradaria tenir aquell xicot darrere meu en la foscor, ni que estigui en un portaequipatge. ¿Que li has vist les dents? Uf!

El Kinnell va entrar a l’autopista, canviant panoràmica per velocitat, i va arribar fins a l’àrea de servei de Gray abans de decidir-se a tornar a fer un cop d’ull al quadre. Part de la inquietud de la seva tieta se li havia encomanat com un germen, però no creia que aquell fos l’únic problema. El problema era la sensació que tenia que el quadre havia canviat.

L’àrea de servei oferia l’habitual menú de gurmet —hamburgueses de Roy Rogers i gelats de TCBY— i al darrere tenia una petita zona a l’aire lliure, força bruta, per menjar i passejar el gos. El Kinnell va aparcar al costat d’una furgoneta amb matrícula de Missouri, va respirar fondo i va deixar anar l’aire. Havia anat a Boston per mirar de matar uns quants gremlins de l’argument del següent llibre, la qual cosa tenia la seva gràcia. S’havia passat el viatge d’anada pensant què diria a la taula rodona si li plantejaven segons quines preguntes, però no n’hi havien fet cap. Un cop havien sabut que no sabia d’on treia les idees i que de vegades sí que es feia por a si mateix, només havien volgut saber què s’havia de fer per tenir un agent.

I al viatge de tornada no podia pensar en res més que en el coi de quadre.

¿Havia canviat? Si havia canviat, si el braç del noi ros s’havia bellugat de manera que el Kinnell pogués llegir el tatuatge que abans estava parcialment amagat, aleshores podria escriure una columna per a una de les revistes de la Sally. Fins i tot una sèrie en quatre parts, què caram. Si, per altra banda, no estava canviant, aleshores… ¿què? ¿Patia al·lucinacions? ¿Estava a punt de tenir una depressió? Disbarats. La seva vida era força ordenada, i es trobava bé. O s’hi havia trobat, fins que la fascinació pel quadre havia començat a esdevenir una altra cosa, una cosa més obscura.

—Ho dec haver vist malament la primera vegada i prou —va dir en veu alta tot baixant del cotxe. Potser sí. Potser. No seria la primera vegada que el cap l’enganyava amb les percepcions. Això també era una ganga de l’ofici. De vegades la imaginació se li tornava un pèl…

—Busca-raons —va dir el Kinnell, i va obrir el maleter. Va treure el quadre i se’l va mirar, i va ser durant l’espai de tres segons en què l’observava sense recordar-se de respirar que li va fer por de debò, aquella por que fa sentir un fregament sec i sobtat entre els matolls, la por que fa veure un insecte i pensar que segurament et picarà si el provoques.

Ara el noi ros li somreia follament —sí, a ell, el Kinnell n’estava del tot segur— amb aquells ullals de caníbal exposats fins a la geniva. Els ulls li lluïen i li reien alhora. I el pont Tobin ja no hi era. Com tampoc el perfil de la ciutat de Boston. Com tampoc la posta de sol. Ara al quadre era gairebé de nit, i el cotxe i el seu salvatge conductor eren il·luminats per un únic fanal que reflectia una claror opaca sobre el carrer i sobre el crom del vehicle. Al Kinnell li va semblar com si el cotxe (estava força segur que era un Grand Am) estigués als afores d’un poblet de la Ruta i, i estava força segur que aquell poble era… hi acabava de passar feia només unes hores.

—Rosewood —va murmurar—. Això és Rosewood. N’estic convençut.

El virus del carrer anava cap al nord, això segur, sortint de la Ruta i com havia fet ell. El braç esquerre del noi ros encara penjava fora de la finestra, però havia recuperat la seva posició original de manera que el Kinnell ja no podia veure-hi el tatuatge. Però sabia que hi era, joi? I tant que sí.

El noi ros semblava un fan de Metallica que s’hagués escapat d’un manicomi per a criminals.

—La mare… —va dir el Kinnell baixet, i va ser com si ho hagués dit un altre, i no ell. El cos se li va buidar d’energia, se li va buidar com un cubell d’aigua amb un forat al fons; el Kinnell es va asseure feixugament a la vorera que separava l’aparcament de la zona de passeig dels gossos. Tot d’una va entendre que aquesta era la veritat que se li havia escapat en tota la seva ficció, així era com la gent reaccionava quan es trobava cara a cara amb alguna cosa que no tenia un sentit racional. Et senties com si t’estiguessis dessagnant, però dins del teu cap.

—No m’estranya que el tio que ho va pintar se suïcidés —va rondinar, encara mirant el quadre, el somriure ferotge, amb uns ulls alhora murris i estúpids.

»“Es va clavar una nota a la camisa”, havia dit la senyora Diment. “No suporto el que m’està passant”. ¿Oi que és horrorós, senyor Kinnell?».

Sí, era horrorós, tu diràs.

Realment horrorós.

Es va aixecar, agafant el quadre per la part de dalt, i va travessar caminant la zona de passeig per a gossos. Va mantenir la vista estrictament al davant seu, buscant mines canines antipersona. No va mirar el quadre. Sentia que li tremolaven i li feien figa les cames, però l’aguantaven perfectament. Davant seu, a prop de la franja d’arbres de la part posterior de l’àrea de servei, hi havia una joveneta bufona amb pantalons curts i una corretja vermella. Passejava un cocker spaniel. Anava a somriure al Kinnell, però li va veure alguna cosa a la cara que li va fer tornar a tancar els llavis ràpidament. Es va desviar cap a l’esquerra i de pressa. El cocker no volia córrer tant, però ella el va arrossegar, estossegant, darrere d’ella.

Els pins nans de darrere l’àrea de servei baixaven cap a una zona pantanosa que feia pudor de descomposició de plantes i animals. La catifa de pinassa era un escampall de deixalles: contenidors d’hamburgueses, gots de refresc de paper, tovallons de paper, llaunes de cerveses, ampolles de fi buides, puntes de cigarret… Va veure un preservatiu usat que reposava com una serp morta al costat d’unes calces estripades amb la paraula dimarts brodada amb una lletra de nena.

Un cop allà es va arriscar a fer una altra mirada a la pintura. Es va preparar per trobar-hi més canvis —fins i tot per a la possibilitat que la pintura es bellugués, com una pel·lícula en un marc—, però no n’hi havia. No calia que n’hi hagués, va pensar el Kinnell; amb la cara del noi ros n’hi havia prou. Aquell somriure totalment enfollit. Aquelles dents esmolades. La cara que deia: «Ei, tio, ¿saps què? Ja n’he tingut prou, de civilització. Sóc un representant de l’autèntica generació X, el proper mil·lenni és aquí mateix al volant d’aquesta bomba fantàstica i veloç».

La reacció inicial de la tieta Trudy davant de la pintura havia estat aconsellar al Kinnell que la llancés al riu Saco. La tieta tenia raó. El Saco havia quedat trenta quilòmetres enrere, però…

—Això farà el fet —va dir—. Crec que això farà el fet.

Va aixecar la pintura sobre el seu cap com aquell que sosté un trofeu esportiu per als fotògrafs després del partit i el va llançar pendent avall. Va fer dues tombarelles, i el marc va anar atrapant espurnes de llum solar bromosa; finalment va picar contra un arbre. El vidre protector es va esmicolar. El quadre va caure a terra i va lliscar pel pendent sec i encoixinat de pinassa com per un tobogan. Va anar a parar al pantà, però una de les cantonades del marc va quedar fora d’un canyissar molt espès. Tret d’això, no hi havia res més a la vista que l’escampall de vidre esmicolat, i el Kinnell va pensar que s’adeia amb la resta de deixalles.

Els va girar i va tornar al cotxe mentre posava en marxa el seu engranatge mental. Desaria aquell incident al seu nínxol especial, va pensar…, i se li va acudir que això devia ser el que feia gairebé tothom quan li passava una cosa d’aquestes. Mentiders i aspirants a ser-ho (o potser en aquest cas eren aspirants a veure-ho) escrivien les seves fantasies per a publicacions com Supervivents i les feien passar per veritats; els que realment ensopegaven amb fenòmens ocults autèntics callaven i feien servir aquests nínxols. Perquè quan apareixien esquerdes d’aquestes a la teva vida, bé se n’havia de fer alguna cosa; altrament, era probable que s’anessin fent grosses i tard o d’hora caigués tot a dins.

El Kinnell va aixecar el cap i va veure la noieta bufona que l’observava amb aprensió des d’una distància que segurament devia considerar de seguretat. Quan va veure que la mirava, es va girar i va anar cap a l’edifici del restaurant, arrossegant de nou el seu cocker spaniel i mirant de no remenar gaire el cul.

«¿Et penses que estic sonat, oi, bonica?», va pensar el Kinnell. Va veure que s’havia descuidat la porta del maleter oberta. Com una boca esbatanada. La va tancar de cop. «Però no estic sonat. De cap manera. Només he comès un petit error, ves per on. M’he aturat en un mercat per on hauria d’haver passat de llarg. Li hauria pogut passar a qualsevol. T’hauria pogut passar a tu. I aquell quadre…».

—¿Quin quadre? —va preguntar el Rich Kinnell al vespre d’estiu, i va provar de somriure—. No en veig pas cap, de quadre.

Es va asseure al volant del seu Audi i va engegar el motor. Va mirar l’indicador del combustible i va veure que havia baixat per sota de la meitat. Hauria de fer benzina abans d’arribar a casa, però va decidir fer-ho una mica més endavant. En aquell moment només volia posar una franja de quilòmetres —com més ampla millor— entre ell i la pintura rebutjada.

Un cop fora dels límits municipals de Derry, el carrer Kansas es converteix en l’avinguda Kansas. Quan s’acosta als límits municipals (una zona que de fet és camp obert), esdevé via Kansas. Poc després, la via Kansas passa entre dos mollons. L’asfalt dóna pas a la grava. El que era un dels carrers més freqüentats del centre de Derby, dotze quilòmetres més avall, ha esdevingut un caminoi que s’enfila per un turó no gaire alt, i les nits de lluna d’estiu resplendeix com alguna cosa sortida d’un poema d’Alfred Noyes. Al cim del turó hi ha una estructura angulosa i amb bona planta de taulons d’estable, amb vidres reflectors a les finestres, un estable que de fet és un garatge, i una antena de satèl·lit orientada a les estrelles. Un periodista bromista del News de Derry la va batejar com la casa que va construir Gore…, i no es referia al vicepresident dels Estats Units. El Richard Kinnell en deia casa seva, i aquella nit hi va aparcar al davant amb una sensació de cautelosa satisfacció. Li feia l’efecte que havia viscut tota una setmana des que havia sortit de l’hotel del port de Boston aquell matí a les nou.

«Prou mercats», va pensar, mirant la llima. «No aniré mai més a cap mercat».

—Amén —va dir, i va anar cap a la casa. Hauria hagut d’entrar el cotxe al garatge, però no en tenia ganes. El que volia en aquell moment era una copa, un sopar lleuger —alguna cosa al microones— i dormir. Sobretot sense somniar. Estava desitjós de deixar enrere aquell dia.

Va ficar la clau al pany, la va fer girar i va prémer 3817 per silenciar la sirena d’advertència de Talarma contra lladres. Va encendre el llum del rebedor, va entrar, va tancar la porta i anava a girar-se quan va veure el que hi havia a la paret on feia només dos dies hi havia hagut la seva col·lecció de tapes de llibres emmarcades, i va cridar. Va cridar dins del seu cap. De fet no li va eixir res de la boca tret d’una aspra exhalació d’aire. Va sentir un espetec i un dring breu quan les claus li van caure de les mans entumides a la catifa, entre els peus.

El virus del carrer va cap al nord ja no era a l’abocador de darrere l’àrea de servei de Grey, a l’autopista.

Estava penjat a la paret del seu rebedor.

I havia tornat a canviar. Ara el cotxe estava aparcat al passeig del jardí del mercat. Encara hi havia articles escampats per terra, cristalleria, mobles i estris de ceràmica (gossos vestits d’escocesos fumant en pipa, nens amb el cul a l’aire, peixos que picaven l’ullet), però ara resplendien sota la llum de la mateixa lluna amb cara de crani que es veia al cel sobre la casa del Kinnell. El televisor encara hi era, i encara estava engegat, projectant la seva pàl·lida radiació sobre l’herba, i sobre el que hi havia al davant, al costat d’una cadira de jardí capgirada. La Judy Diment estava panxa enlaire, i no hi era tota. Al cap d’un moment, el Kinnell en va veure la resta. Era a la post de planxar, els ulls morts reflectits com monedes de cinquanta cèntims sota la llima.

Els llum de darrere del Grand Am eren una taca de pintura d’aquarel·la d’un rosa vermellós. Era la primera vegada que el Kinnell veia la part de darrere del cotxe. Hi havia tres lletres escrites en antiga cal·ligrafia anglesa: el virus del carrer.

«Ara ho entenc», va pensar el Kinnell atordit. «No ell, el seu cotxe. Es clar que per a un tio així, no hi deu haver gaire diferència, segurament».

—Això no pot estar passant —va dir baixet, però sí que passava. Potser no li hauria passat a una persona menys oberta a aquesta mena de coses, però sí que passava. I tot mirant la pintura va començar a recordar el rètol que hi havia a la taula de cartes de la Judy Diment. Només pagaments en metàl·lic, deia (però havia acceptat el seu xec, afegint-hi el número del seu permís de conduir per cobrir-se les espatlles). I hi havia escrit alguna cosa més.

SENSE DEVOLUCIONS.

El Kinnell va passar pel costat del quadre i va entrar a la sala. Se sentia com un estrany en el seu propi cos i sentia que una part del seu cap buscava el nínxol que havia fet servir abans. Era com si l’hagués desat en un lloc equivocat.

Va encendre el televisor, i després el sintonitzador Toshiba per satèl·lit que hi havia a sobre. Va posar el canal V-14, però no va deixar de sentir ni un moment la presència del quadre al rebedor, burxant-lo a dins del cap. El quadre que no se sabia com havia arribat allà primer que ell.

—Deu conèixer una drecera —va dir el Kinnell, i va riure.

No havia pogut veure gaire el noi ros en aquella versió de la pintura, però hi havia una ombra darrere el volant que el Kinnell havia donat per fet que era ell. El virus del carrer havia acabat la seva feina a Rosewood. Havia arribat el moment de tirar cap al nord. Pròxima parada…

Va fer caure una feixuga porta d’acer davant d’aquest pensament, rebutjant-lo abans que s’acabés de formar.

—Fet i fet, m’ho podria estar imaginant tot —va dir a la sala buida. En lloc de consolar-lo, el to aspre i tremolós de la seva veu el va esborronar encara més—. Podria ser…

Però no va poder acabar. L’únic que li va venir al cap va ser una vella cançó, cantada en l’estil pseudo-hip d’alguns clons del Sinatra dels primers anys cinquanta: «This could be the start of something BIG…».

La tonada que sortia dels altaveus del televisor estèreo no era de Sinatra sinó del Paul Simon, arranjada per a corda. L’ordinador blanc de pantalla blava deia a sota: BENVINGUT A LA CONNEXIÓ NEWSWIRE DE NOVA ANGLATERRA. A sota hi havia instruccions, però el Kinnell no les va haver de llegir; era un addicte a Newswire i es coneixia el procediment de memòria. Va marcar, va picar el seu número de MasterCard, i després el 508.

«Ha ordenat Newswire per [petita pausa] Massachusetts central i septentrional», va dir la veu robòtica. «Moltes grà…».

El Kinnell va penjar el telèfon i es va quedar mirant el logo de Newswire de Nova Anglaterra, fent petar els dits nerviosament.

—Vinga —va dir—. Vinga, vinga.

La pantalla va canviar i el fons blau es va tornar verd. Van començar a aparèixer lletres, una notícia sobre un incendi a Tauntos. Això va anar seguit de l’últim escàndol en curses de gossos, després el temps de la nit: clar i suau. El Kinnell ja es començava a relaxar, i començava a dubtar d’haver vist el que es pensava que havia vist a la paret del rebedor i a creure que havia estat una mena de fantasia induïda pel cansament del viatge, quan el televisor va fer un soroll estrident i van aparèixer les paraules últimes notícies. Es va posar dret mentre mirava com corrien les lletres majúscules.

NNA 19 D’AGOST/20:40 UNA DONA DE ROSEWOOD HA ESTAT BRUTALMENT ASSASSINADA MENTRE FEIA UN FAVOR A UNA AMIGA ABSENT. JUDITH DIMENT, DE 38 ANYS, HA ESTAT SALVATGEMENT ASSASSINADA A GANIVETADES AL JARDÍ DE LA CASA DELS SEUS VEÏNS, ON HAVIA ORGANITZAT UN MERCAT. NO S’HAN SENTIT CRITS I NO HAN TROBAT LA SENYORA DIMENT FINS A LES VUIT, QUAN UN VEÍ DEL DAVANT HI HA ANAT PER QUEIXAR-SE DEL SOROLL DE LA TELEVISIÓ. EL VEÍ, MATTHEW GRAVES, HA DIT QUE LA SENYORA DIMENT HAVIA ESTAT DECAPITADA. «EL SEU CAP ERA A LA POST DE PLANXAR», HA DIT. «HA ESTAT LA COSA MÉS ESGARRIFOSA QUE HE VIST EN MA VIDA». GRAVES DIU QUE NO HA SENTIT SOROLLS DE LLUITA, NOMÉS EL TELEVISOR I, POC ABANS DE TROBAR EL COS, UN COTXE POTENT, SEGURAMENT EQUIPAT AMB UN SILENCIADOR, QUE ACCELERAVA CAP A LA RUTA 1 PELS VOLTANTS DE LA CASA. S’ESPECULA QUE EL VEHICLE PODRIA PERTÀNYER A L’ASSASSÍ…

Allò no era pas especulació; era un fet ben senzill.

Respirant amb dificultats, gairebé panteixant, el Kinnell va córrer cap al rebedor. El quadre encara hi era, però havia tornat a canviar. Ara mostrava dos cercles blancs resplendents —fars— amb la forma fosca de la caixa del cotxe al darrere.

«Ja torna a estar en moviment», va pensar el Kinnell, i la tieta Trudy era el que tenia al cap en aquell moment: la dolça tieta Trudy, que sempre sabia qui s’havia portat malament i qui s’havia portat bé. La tieta Trudy, que vivia a Wells, a poc més de seixanta quilòmetres de Rosewood.

—Déu, sisplau, Déu meu, sisplau, envia’l per la carretera de la costa —va pregar el Kinnell, acostant-se al quadre. ¿Eren imaginacions seves o ara els fars estaven més separats, com si el cotxe es mogués davant dels seus ulls…, però dissimuladament, com es movia la busca dels minuts en un rellotge de butxaca?—. Envia’l per la carretera de la costa, t’ho prego.

Va despenjar el quadre de la paret i se’l va endur corrent cap a la sala. La pantalla continuava col·locada davant de la llar de foc; encara passarien dos mesos abans que vingués de gust encendre-la. El Kinnell la va apartar d’una revolada i va llançar el quadre a dins, trencant el vidre protector —que ja havia trencat una vegada, a l’àrea de servei de Gray— contra el marc de la llar de foc. Després va anar a la cuina, rumiant què faria si allò tampoc funcionava.

«Ha de funcionar», pensava. «Funcionarà perquè ha de funcionar, i prou».

Va obrir els armaris de la cuina i va remenar-ne el contingut, abocant la farina de civada, abocant un pot de sal, abocant el vinagre. L’ampolla de vinagre es va trencar sobre els fogons i la pudor li va fer arronsar el nas i tancar els ulls.

Allà no. El que volia no era allà.

Va córrer al rebost, va mirar darrere la porta —no hi havia res més que una galleda de plàstic i un pot d’O Cedar— i després al prestatge del costat de l’assecadora. Era allà, al costat de les briquetes.

Combustible per encendre foc.

El va agafar i va tornar corrent, mirant cap al telèfon de la cuina mentre hi passava pel costat. Volia parar, volia trucar a la tieta Trudy. La credibilitat no era un problema, amb ella; si el seu nebot preferit li trucava i li deia que sortís de la casa, que en sortís immediatament; ho faria…, però, ¿i si el noi ros la seguia? ¿I si l’encalçava?

I ho faria. El Kinnell sabia que ho faria.

Va travessar la sala corrent i es va parar davant de la llar de foc.

—Déu meu —va xiuxiuejar—. Déu meu, no.

Darrere el vidre esmicolat la pintura ja no mostrava uns fars que s’acostaven. Ara s’hi veia el Grand Am en un tros de carretera que feia un revolt pronunciat que només podia ser una rampa de sortida. La claror de la lluna es reflectia com setí líquid en un cantó fosc del cotxe. De rerefons hi havia una torre d’aigua, i les paraules que hi havia escrites eren perfectament llegibles a la claror de la lluna, MANTINGUEU MAINE VERD, deia, PORTEU DINERS.

El Kinnell no va encertar la pintura amb el primer raig de líquid ignífer; les mans li tremolaven de mala manera i el líquid aromàtic només va relliscar per la part encara sencera del vidre, difuminant el terra negre del virus del carrer. Va respirar fondo, va apuntar i va tornar a ruixar-lo. Aquesta vegada el líquid encenedor va penetrar per un dels forats oberts al vidre, va xopar la pintura i la va fer escórrer, convertint un pneumàtic Goodyear en un llagrimal sutjós.

El Kinnell va agafar un dels llumins ornamentals del pot de la lleixa de la xemeneia, el va encendre i el va ficar pel forat del vidre. La pintura es va encendre de seguida, i el foc va cremar amunt, avall i a través del Grand Am i la torre d’aigua. La resta de vidre del marc es va tornar negra, després va esclatar en una pluja de peces enceses. El Kinnell les va apagar aixafant-les amb les vambes abans que encenguessin la catifa.

Es va acostar al telèfon i va marcar el número de la tieta Trudy, sense adonar-se que plorava. Al tercer truc, va sortir el contestador de la seva tieta. «Hola», deia la tieta Trudy, «sé que dir aquestes coses anima els lladregots, però he anat a Kennebunk a veure la pel·lícula del Harrison Ford. Si em penseu robar, no us endugueu els porcs de ceràmica, sisplau. Si voleu deixar un missatge, feu-ho després de sentir el senyal».

El Kinnell va esperar, i després, amb la veu més serena de què va ser capaç, va dir: «Sóc el Richie, tieta Trudy. Truca’m quan arribis, ¿entesos? Encara que sigui tard».

Va penjar, va mirar la tele i va tornar a marcar el número de Newswire, però aquesta vegada hi va afegir el codi de Maine. Mentre l’ordinador de l’altre extrem processava l’ordre, va tornar enrere i va fer servir un atiador per picar la cosa ennegrida i re-torçada de la llar de foc. Feia una pudor que empestava —en comparació, el vinagre vessat feia olor de flors—, però el Kinnell no en feia cabal. La pintura havia desaparegut gairebé del tot, era un munt de cendres, i només per això havia valgut la pena.

«¿I si torna una altra vegada?».

—No tornarà —va dir, deixant l’atiador i tornant a la tele—. Segur que no tornarà.

Però cada vegada que s’iniciava un nou cicle de notícies, s’aixecava a mirar-les. El quadre només era cendra a la llar…, i no hi havia cap notícia d’una dona gran assassinada a la zona de Wells-Saco-Kennebunk de l’Estat. El Kinnell no va deixar de mirar, gairebé esperant veure UN GRAND AM A MOLTA VELOCITAT S’HA ESTAVELLAT CONTRA UN CINEMA DE KENNEBUNK AQUESTA NIT, I HA MORT ALMENYS DEU PERSONES, però no va sortir res d’això.

A tres quarts d’onze va sonar el telèfon. El Kinnell el va agafar d’una revolada.

—¿Digui’m?

—Sóc la Trudy, maco. ¿Que passa res?

—No, estic bé.

—Doncs no ho sembla —va dir ella—. Tens la veu tremolosa i… estranya. ¿Què et passa? ¿Què hi ha? —I després el va deixar glaçat tot i que no el va sorprendre gens—: És per aquell quadre que t’agradava tant, ¿oi? Aquell quadre fastigós!

Això el va calmar una mica, que fos tan perceptiva…, i, és clar, també el va tranquil·litzar comprovar que estava bé.

—Mira, potser sí —va dir—. M’ha anat agafant angúnia, tot tornant cap aquí, i l’he cremat. A la llar de foc.

«S’assabentarà del que li ha passat a la Judy Diment», l’avisava una veu interior. «No té una connexió per satèl·lit de vint mil dòlars, però està subscrita a l’Union Leader i això sortirà a la primera pàgina. Lligarà caps. No és ruca, precisament».

Sí, això era absolutament cert, però les explicacions podien esperar a l’endemà, quan estigués una mica menys trasbalsat… quan hagués trobat la manera de pensar en el virus del carrer sense perdre el cap… i quan estigués segur que tot plegat s’havia acabat.

—Perfecte! —va dir ella emfàticament—. Hauries d’escampar les cendres, ara! —Va callar i quan va tornar a parlar ho va fer en un to més baix—. Paties per mi, ¿oi? Perquè me l’havies ensenyat.

—Una miqueta, sí.

—¿Però ara ja et sents millor?

El Kinnell es va repenjar enrere i va aclucar els ulls. Era veritat, se sentia millor.

—Sí. ¿T’ha agradat la pel·li?

—Sí. El Harrison Ford està molt maco amb uniforme. Però si es tragués aquell clotet de la bar…

—Bona nit, tieta Trudy. Ja ens trucarem demà.

—¿Em trucaràs?

—Sí —va dir—. Em sembla que sí.

Va penjar, va acostar-se una altra vegada a la llar de foc i va remoure les cendres amb l’atiador. Podia veure un retall del para-xocs i un tros de carrer retorçat, però res més. Era foc el que calia, doncs. ¿No era així com es mataven els emissaris sobrenaturals del diable? I tant que sí. L’havia utilitzat unes quantes vegades ell mateix, sobretot a El comiat, una novel·la que havia escrit sobre un tren embruixat.

—Ja ho crec que sí —va murmurar—. Crema’t, maco, crema’t.

Va pensar a prendre’s la copa que s’havia promès a si mateix, llavors va recordar l’ampolla de vinagre vessada (que a hores d’ara devia estar xopant la farina vessada: quina visió). Va decidir pujar a dalt. En un llibre —un del Richard Kinnell, per exemple—, dormir seria impossible després de la mena d’experiència que acabava de viure.

En la vida real, va pensar que li aniria bé dormir.

De fet es va endormiscar a la dutxa, repenjat a la paret amb els cabells ensabonats i l’aigua picant-li al pit. Tornava a ser al mercat, i a la tele col·locada sobre els cendrers de paper es veia un pla de la Judy Diment. Tenia el cap tirat enrere, però el Kinnell podia veure el treball industrial i primitiu de les puntades del forense; li envoltaven el coll com un collaret repugnant. «Ultimes notícies de Newswire de Nova Anglaterra», deia ella, i el Kinnell, que sempre havia estat un viu somniador, podia veure com se li estiraven i relaxaven les puntades del coll mentre parlava. «El Bobby Hastings va agafar totes les seves pintures i les va cremar, inclosa la seva, senyor Kinnell…, i és seva, i estic segura que ho sap. No s’admeten devolucions, ja ha vist el rètol. Hauria d’estar content que li hagi acceptat un xec».

«Va cremar totes les seves pintures, sí, i tant que sí», va pensar el Kinnell en el seu somni aquós. «No podia suportar el que li estava passant, això és el que deia la nota, i quan arribes a aquest punt, no t’atures a veure si vols salvar alguna peça especial del foc. Senzillament és que vas posar alguna cosa especial a El virus del carrer va cap al nord, ¿oi, Bobby? I segurament per pura casualitat. Valies molt, això ho vaig veure de seguida, però les teves habilitats no tenen res a veure amb el que passa en aquella pintura».

«Hi ha coses que sobreviuen millor que altres», deia la Judy Diment a la tele. «Tornen per molt que t’esforcis per desfer-te’n. Tornen com els virus».

El Kinnell va estirar la mà per canviar el canal, però no hi havia res més enlloc fora d’El xou de la Judy Diment.

«Es podria dir que va obrir un forat al soterrani de l’univers», anava dient ella. «El Bobby Hastings, em refereixo. I això és el que en va sortir. Està bé, ¿oi?».

Al Kinnell li van relliscar els peus, no tant com per caure, però sí que el va deixondir.

Va obrir els ulls i el va ferir la coïssor immediata del sabó (el Prell se li havia escampat per la cara en gruixuts rierols blancs mentre estava endormiscat); va fer cassoleta amb les mans sota la dutxa per esbandir-se la cara. Ho va fer una vegada i ho anava a repetir quan va sentir alguna cosa. Un soroll retrunyent i irregular.

«No siguis ruc», es va dir. «L’únic que sents és la dutxa. La resta només són imaginacions. La teva imaginació estúpida i desbordada».

Però no ho era pas.

El Kinnell va tancar la dutxa.

El so retrunyent continuava. Sord i potent. Venia de fora.

Va sortir de la dutxa i va caminar, regalimant aigua, pel dormitori del segon pis. Encara tenia prou xampú als cabells per semblar que se li havien tornat blancs mentre pesava figues, com si el seu somni de la Judy Diment els hi hagués emblanquit.

«¿Per què caram m’he aturat en aquell mercat?», es va preguntar, però per a això no tenia resposta. S’imaginava que ningú en tenia.

El soroll retrunyent es va fer més fort a mesura que el Kinnell s’acostava a les finestres que donaven al passeig, que resplendia sota la claror de la lluna d’estiu com una cosa sortida d’un poema d’Alfred Noyes.

Tot apartant la cortina per mirar, li va venir al cap la seva ex-dona, la Sally, a qui havia conegut al Congrés Mundial de Fantasia el 1978. La Sally, que ara publicava dos fulls informatius des del seu remolc, un anomenat Supervivents i un altre Visitants. Tot mirant el passeig, aquells dos títols es van ajuntar al cap del Kinnell en una imatge doble com en un stereopticon.

Havia tingut un visitant que era clarament un supervivent.

El Grand Am estava amb el motor encès davant de la casa: la boirina blanca dels seus dos tubs d’escapament cromats s’enfilava en l’aire quiet de la nit. Les lletres angleses antigues de la part posterior del cotxe eren perfectament llegibles. La porta del conductor era oberta, i res més; la llum que es vessava sobre els esglaons del porxo suggeria que la porta principal del Kinnell també era oberta.

«M’he descuidat de tancar-la», va pensar el Kinnell, eixugant-se el sabó del front amb una mà que ja no podia sentir. «M’he descuidat de connectar l’alarma, també…, encara que això no hauria representat una gran diferència per a aquell tio».

Bé, potser hauria fet que girés cua cap a ca la tieta Trudy i allò ja era alguna cosa, però en aquell moment la idea no el va reconfortar gens.

Supervivents.

El retruny sord del potent motor, segurament un 442 d’injecció, com a mínim, amb un carburador quàdruple i vàlvules trucades.

Es va girar a poc a poc sobre unes cames que havien perdut la sensibilitat, un home nu amb el cap ensabonat, i va veure el quadre sobre el llit, com ja s’imaginava. S’hi veia el Grand Am al seu passeig amb la porta del conductor oberta i dos fils de fum sortint dels tubs d’escapament cromats. Des d’aquella posició també podia veure la seva porta principal, oberta, i l’ombra d’un home alt retallada a terra.

Supervivents.

Supervivents i visitants.

Ara sentia unes passes que pujaven les escales. Era un caminar feixuc, i el Kinnell va endevinar sense veure-ho que el noi ros duia botes de motorista. Els homes que es tatuaven MORT ABANS QUE DESHONOR al braç duien botes de motorista, igual com fumaven Camel sense filtre. Aquelles coses eren com lleis nacionals.

I la navalla. Portaria una navalla llarga i esmolada, més aviat un matxet, de fet, la mena de ganivet amb què es podia tallar el cap d’una persona amb un sol cop.

I somriuria, ensenyant aquelles dents de caníbal.

El Kinnell sabia aquestes coses. Era un home imaginatiu, al capdavall.

No calia que ningú n’hi fes un dibuix.

—No —va xiuxiuejar, conscient tot d’una de la seva nuesa total, sentint tot d’una una mena de gelor a la pell.

—No, sisplau, vés-te’n.

Però les passes continuaven pujant, evidentment. No es podia dir a un individu així que se n’anés. No servia per a res; no era la manera com havia d’acabar la història.

El Kinnell el va sentir acostar-se al replà de l’escala. A fora, el Grand Am continuava retrunyint a la claror de la lluna.

Les passes travessaven el replà, amb botes de claus que ratllaven el polit terra de fusta.

Una paràlisi terrible s’havia apoderat del Kinnell. Se la va espolsar fent un esforç i es va precipitar cap a la porta del dormitori, amb la intenció de tancar-la amb baldó abans que aquella cosa hi arribés, però va relliscar en un bassal d’aigua sabonosa i aquesta vegada sí que va caure, d’esquena sobre els taulons de roure, i el que va veure quan la porta es va obrir i les botes de motorista van travessar la cambra cap a on era ell, nu i amb els cabells plens de sabó, va ser el quadre penjat a la paret sobre el seu llit, la pintura del virus del carrer amb el motor encès davant de casa seva i la porta del conductor oberta.

El seient del passatger, va veure, era ple de sang. «Estic a punt de sortir, diria», va pensar el Kinnell, i va tancar els ulls.





DINAR AL GOTHAM CAFÉ


Un dia, a Nova York, vaig passar per davant d’un restaurant molt refinat. A dins, el maître acompanyava una parella a la seva taula. La parella discutia. El maître em va veure i em va fer la picada d’ullet més cínica que us pugueu imaginar. Vaig tornar a l’hotel i vaig escriure aquest conte. Durant els tres dies que va durar la feina, vaig estar totalment posseït. Per mi el punt desencadenant no és el maître enfollit, sinó l’anguniosa relació entre la parella a punt de divorciar-se. A la seva manera, estan més sonats que ell. Molt més.

Un dia, quan vaig tornar a casa de l’agència d’inversions on treballava, vaig trobar una carta —més aviat una nota, de fet— de la meva dona a la taula del menjador. Em deia que em deixava, que demanaria el divorci, i que ja em trucaria el seu advocat. Em vaig asseure a la cadira de la taula que tocava a la cuina, llegint aquell missatge una vegada darrere l’altra, incapaç de creure-me-la. Al cap d’una estona em vaig aixecar, vaig anar al dormitori i vaig obrir l’armari. Faltava tota la seva roba tret d’uns pantalons d’esport i una samarreta de broma que li havia regalat algú, i que duia les paraules ROSSA EXPLOSIVA impreses al davant amb lluentons.

Vaig tornar a la taula del menjador (que de fet estava col·locada en un racó de la sala; era un pis de quatre habitacions) i vaig llegir una altra vegada aquelles sis frases. Era el mateix, però la visió de l’armari del dormitori mig buit m’havia donat l’empenta que em calia per començar a creure el que hi deia. Era una nota esgarrifosament glacial. No hi havia cap «un petó» o «bona sort», ni tan sols «sort» al final. «Que vagi bé» era el màxim d’afecte que s’havia permès. Just a sota d’això havia posat el seu nom: Diane.

Vaig entrar a la cuina i em vaig servir un vas de suc de taronja, però em va caure a terra quan intentava agafar-lo. El suc es va vessar sobre els armaris de baix i el got es va trencar. Sabia que em tallaria si provava de recollir els vidres —em tremolaven les mans— però els vaig recollir igualment i em vaig tallar. En dos llocs, talls superficials. No parava de pensar que era una broma, tot i ser conscient que no ho era. La Diane no era gens de la broma. Però el cas era que no ho havia vist a venir. No en tenia ni idea. No sabia si això volia dir que jo era un estúpid o bé un insensible. A mesura que van passar els dies i vaig anar pensant en els darrers sis o vuit mesos dels nostres dos anys de matrimoni, em vaig adonar que havia estat totes dues coses.

Aquella nit vaig trucar als seus pares a Pound Ridge i vaig preguntar si la Diane hi era.

—Sí que hi és, però no vol parlar amb tu —va dir la seva mare—. No tornis a trucar. —I em va penjar el telèfon.

Dos dies després vaig rebre una trucada a la feina de l’advocat de la Diane, que es va presentar com a William Humboldt, i després d’assegurar-se que parlava amb l’Steven Davis, em va començar a dir Steve. M’imagino que costa de creure, però així és com va ser. Els advocats són el que no hi ha.

El Humboldt em va dir que rebria la «paperassa preliminar» a principi de la setmana entrant, i em va suggerir que preparés «una relació econòmica general preliminar de dissolució de la corporació domèstica». També em va aconsellar que no fes cap «moviment fiduciari sobtat» i em va proposar que guardés tots els rebuts de les coses que comprés, ni que fossin insignificants, durant aquell «període financerament difícil». En acabat, em va aconsellar que em busqués un advocat.

—¿Em vol escoltar un moment? —vaig demanar. Estava assegut a la meva taula amb el cap abaixat i la mà esquerra sobre el front. Tenia els ulls tancats per no haver de mirar la brillant buidor grisa de la meva pantalla d’ordinador. Havia plorat molt i em notava els ulls com si els tingués plens de sorra.

—I tant que sí —va dir—. Amb molt de gust, Steve.

—Li he de dir dues coses. Primer, vol dir «previ a la dissolució del seu matrimoni» i no «preliminar a la dissolució de la seva corporació domèstica»…, i si la Diane es pensa que tinc intencions d’estafar-la en el que li pertoca, s’equivoca.

—Sí —va dir el Humboldt, no perquè hi estigués d’acord, sinó perquè havia entès el que li volia dir.

—Segon, vostè és el seu advocat, no el meu. Considero el fet que em tutegi paternalista i insensible. Si m’ho torna a fer per telèfon, li penjaré. Si m’ho fa a la cara, segurament li clavaré un cop de puny que el deixaré sec.

—Steve…, senyor Davis…, no crec que…

Li vaig penjar. Va ser la primera cosa que vaig fer que em va proporcionar una mica de plaer des que havia trobat aquella nota a la taula del menjador, amb les seves tres claus del pis a sobre perquè no volés.

Aquella tarda vaig parlar amb un company del departament legal i em va recomanar un amic seu que portava divorcis. L’advocat de divorcis es deia John Ring, i vaig quedar amb ell l’endemà. Vaig tornar a casa de la feina tan tard com vaig poder, em vaig passejar pel pis una estona, vaig decidir anar al cinema, no vaig trobar res que em fes el pes, vaig provar la tele, tampoc vaig trobar res que em fes el pes, i vaig reprendre les passejades. I en un cert punt em vaig trobar al dormitori, xuclant tots els cigarrets que tenia, fins i tot el paquet ranci de Viceroys que hi havia al fons del calaix del meu escriptori, un paquet que devia fer deu anys que era allà o més, des d’abans que tingués ni idea que existia algú com la Diane Coslaw al món, parlant clar.

Tot i que havia fumat entre vint i quaranta cigarrets al dia durant vint anys, no recordo haver pres cap decisió sobtada de deixar-ho, ni haver sentit cap opinió interior en contra, ni tan sols un suggeriment mental que em digués que dos dies després que et deixi la teva dona no és el moment òptim per deixar de fumar. Senzillament vaig llançar per la finestra, cap a la nit, el cartró ple, el cartró mig ple i els dos o tres paquets que tenia a mitges escampats pertot arreu. Després vaig tancar la finestra (no se’m va passar pel cap que hauria estat molt més eficient llançar l’usuari en lloc del producte; no era aquesta mena de situació), em vaig estirar al llit i vaig tancar els ulls. Mentre m’adormia, vaig pensar que segurament l’endemà seria un dels pitjors dies de la meva vida. També vaig pensar que al migdia ja tornaria a fumar. Tenia raó pel que fa a la primera qüestió i m’equivocava en la segona.

Els deu dies següents —el temps durant el qual vaig passar per la pitjor fase de la síndrome d’abstinència de nicotina— van ser difícils i sovint espantosos, però potser no tan dolents com em pensava. I tot i que vaig estar a punt de fumar dotzenes de vegades —no, centenars—, no ho vaig fer. Hi va haver moments que em vaig pensar que em tornaria boig si no fumava un cigarret, i quan passava pel costat de persones que fumaven al carrer tenia ganes de cridar: «Dóna-me’l, fill de mala mare, que és meu!», però no ho feia.

Per mi, els pitjors moments eren a la nit, tard. Crec (però no n’estic segur; tots els meus processos de pensament de l’època que la Diane se’n va anar els tinc molt borrosos al cap) que tenia la idea que dormiria millor si ho deixava, però no va ser així. De vegades estava despert fins a les tres, amb les mans sota el coixí, mirant al sostre, escoltant les sirenes i la remor dels camions que feien cap al centre. En aquells moments pensava en la botiga coreana oberta vint-i-quatre hores que hi havia a l’altra banda del carrer, davant de casa meva. Pensava en la llum blanca fluorescent de dins, tan enlluernadora que era gairebé una experiència propera a la mort tipus Kübler-Ross, i com s’esmunyia cap a la vorera entre la mercaderia que, una hora després, els dos joves coreans amb barret blanc de paper començarien a omplir de fruita. Pensava en el vell de darrere el taulell, també coreà, també amb barret de paper, i els formidables prestatges de tabac de darrere, grans com les taules de pedra que Charlton Heston va baixar del mont Sinaí a Els deu manaments. Pensava a llevar-me, vestir-me, anar-hi, comprar-me un paquet de tabac (o potser nou o deu), i asseure’m mirant per la finestra i fumant un Marlboro darrere l’altre mentre el cel s’il·luminava per l’est i sortia el sol. No ho vaig fer mai, però moltes matinades em vaig adormir comptant marques de cigarrets en lloc d’ovelles: Winston… Winston ioo’s…, Virginia Slims…, Doral…, Merit…, Merit I00S…, Camel…, Camel Filters…, Camel Light.

Més endavant —a l’època en què començava a veure els darrers tres o quatre mesos del nostre matrimoni amb una llum més clara, com un fet i prou— vaig començar a comprendre que la decisió de deixar de fumar quan ho vaig fer no havia estat potser tan poc assenyada com semblava, i encara menys forassenyada. No sóc una persona genial, no sóc valent, tampoc, però aquella decisió havia estat totes dues coses. És del tot possible: de vegades ens superem nosaltres mateixos. Sigui com sigui, va donar a la meva ment alguna cosa a què agafar-se els dies després que la Diane se n’anés; va donar a la meva misèria un vocabulari que altrament no hauria tingut.

És evident que he especulat sobre la possibilitat que deixar-ho precisament quan ho vaig deixar pogués tenir alguna cosa a veure amb el que va passar al Gotham Café aquell dia, i estic segur que hi ha alguna cosa de cert en això. Però, ¿qui pot preveure aquestes coses? Ningú de nosaltres pot predir les conseqüències finals de les nostres accions, i pocs ho proven; la majoria només fem el que fem per allargar el plaer d’un moment o per aturar el dolor. I fins i tot quan actuem per raons nobles, l’última baula de la cadena massa sovint regalima la sang d’algú.

El Humboldt em va tornar a trucar dues setmanes després del vespre que havia bombardejat el carrer Vuitanta-tres Oest amb els meus paquets de tabac, i aquella vegada es va adreçar a mi com a senyor Davis. Em va donar les gràcies pels diversos documents que li havia enviat a través del senyor Ring i va dir que havia arribat el moment que «tots quatre» ens veiéssim per dinar. «Tots quatre» volia dir la Diane. No l’havia vista des del matí del dia que se n’havia anat, i llavors tampoc l’havia vista realment; estava adormida amb la cara enterrada en el coixí. Ni tan sols havia parlat amb ella. Se’m va accelerar el cor al pit, i sentia el pols bategant al canell de la mà amb què aguantava el telèfon.

—Hi ha una sèrie de detalls per concretar, i una sèrie d’acords pertinents per discutir, i aquest sembla el moment adequat per posar fil a l’agulla —va dir el Humboldt. Va fer petar la llengua sorollosament a la meva orella, com un adult repulsiu que donés un caramelet a una criatura—. Sempre és preferible deixar passar un temps abans d’ajuntar els actors principals, un període de refredament, però segons el meu parer una trobada cara a cara en aquest moment facilitaria…

—A veure si l’he entès —vaig dir—. Vol que anem…

—A dinar —va acabar ell—. ¿Demà passat? ¿S’ho podrà arreglar? —«Ja ho crec que pot», deia la seva veu. «Per tornar-la a veure…, per experimentar el contacte de la seva mà, ¿oi, Steve?».

—No he quedat amb ningú per dinar dijous, o sigui que no és cap problema. ¿He de portar el meu advocat?

Va tornar a fer petar la llengua sorollosament, i em va vibrar a l’orella com una gelatina extreta d’un motllo.

—Crec que al senyor Ring li agradaria que l’hi convidessin, sí.

—¿Ha pensat en algun lloc? —Vaig pensar un moment a qui li tocaria pagar el dinar, i després vaig somriure per la meva ingenuïtat. Vaig ficar la mà a la butxaca buscant un cigarret i em vaig clavar un escuradents sota l’ungla del dit gros. Vaig fer una ganyota, vaig treure l’escuradents, vaig mirar si hi havia sang, vaig veure que no i me’l vaig ficar a la boca.

El Humboldt havia dit alguna cosa que jo no havia sentit. La visió de l’escuradents m’havia recordat de cap i de nou que surava sense fumar en les onades del món.

—¿Dispensi?

—Li preguntava si coneixia el Gotham Café al carrer Cinquanta-tres —va dir ell, ara amb un toc d’impaciència—. Entre Madison i Park.

—No, però segur que el trobaré.

—¿A les dotze?

—A les dotze em va bé —vaig dir, i se’m va acudir que podria dir-li que demanés a la Diane que es posés el vestit verd amb els piquets negres i el tall en un costat—. Parlaré amb el meu advocat. —Vaig pensar que aquella era una frase pomposa i odiosa, però no havia pogut evitar dir-la.

—Parli-hi i si no pot ser faci’m un truc.

Vaig trucar al John Ring, que es va escurar la gola i va estossegar prou per justificar la seva tarifa (no desmesurada, però sí considerable) i després va dir que estava d’acord que «en aquell moment» una trobada s’imposava.

Vaig penjar, em vaig instal·lar davant de l’ordinador i vaig rumiar com m’ho faria per tornar a veure la Diane sense fumar-me un cigarret abans com a mínim.

El matí del nostre dinar, em va trucar el John Ring i em va dir que no podia venir, i que ho havia d’anul·lar.

—És la meva mare —va dir, amb una veu atropellada—. Ha caigut per les escales i s’ha trencat el maluc. A Babylon. Ara sortia cap a Penn Station. He d’agafar el tren. —Parlava com si hagués de travessar el desert de Gobi amb camell.

Vaig pensar-m’ho un moment, mentre jugava amb un escura-dents amb els dits. En tenia dos de fets servir al costat de l’ordinador, amb les puntes desfilades. Havia de vigilar; ja em començava a imaginar l’estómac ple d’aquelles estelletes esmolades. He notat que la substitució d’un mal hàbit per un altre és gairebé inevitable.

—¿Steven? ¿Que hi ets?

—Sí —vaig dir—. Em sap greu això de la teva mare, però penso anar al dinar.

Va sospirar, i quan va parlar ho va fer amb simpatia a més de pressa.

—Comprenc que la vulguis veure, i per això hauries d’anar amb molt de compte i no cometre errors. No ets el Donald Trump i ella no és l’Ivana, però això vostre tampoc és un divorci sense culpables, d’aquells que reps la sentència per correu certificat. Has guanyat força diners, Steven, sobretot els darrers cinc anys…

—Ja ho sé, però…

—I durant tres d’aquests anys —em va interrompre el Ring, posant-se la veu del jutjat com si fos un abric—, la Diane Davis no era la teva dona, ni vivia amb tu, ni tan sols era la teva companya, t’ho miris com t’ho miris. Només era la Diane Coslaw de Pound Ridge, i no es dedicava a llançar pètals de flors ni a tocar la corneta al teu pas.

—No, però la vull veure. —I el que estava pensant l’hauria fet emprenyar. Volia veure si portava el vestit verd de puntets negres, perquè ella sabia perfectament que era el meu preferit.

Va tornar a sospirar.

—No em puc quedar a discutir amb tu perquè perdré el tren. No n’hi ha cap més fins a la una.

—Vés, no perdis el tren.

—Me n’aniré, però primer faré un altre esforç per fer-t’ho entendre. Una reunió d’aquestes és com un torneig. Els advocats són els cavallers; els clients es veuen reduïts, per ara, a poca cosa més que escuders amb la llança de Sir Barrister en una mà i les regnes del seu cavall a l’altra. —El seu to suggeria que aquella era una imatge molt feta servir i molt estimada—. El que m’estàs dient és que, aprofitant que no hi seré, penses enfilar-te a la meva cavalcadura i galopar cap a l’altre cavaller sense llança, armadura, o escut, segurament sense suspensori, tampoc.

—La vull veure —vaig dir—. Vull veure com està. Si fa bona cara. Mira, sense/tu, potser el Humboldt no voldrà ni parlar.

—Ah, que bonic —va dir ell, i va fer una rialleta cínica—. No et convenceré perquè no hi vagis, ¿oi?

—No.

—Entesos, aleshores vull que segueixis algunes instruccions. Si descobreixo que no ho has fet, i ho has esguerrat tot, puc decidir que és més fàcil deixar el cas. ¿M’escoltes?

—T’escolto.

—Molt bé. No li cridis, Steven. Aquesta és la número u i més important. ¿M’estàs escoltant?

—Sí. —No li pensava cridar. Si podia deixar de fumar dos dies després que em deixés (i aguantar) em semblava que podria passar-me cent minuts i tres plats sense dir-li «puta».

—No li cridis a ell tampoc, aquesta és la número dos.

—D’acord.

—No em diguis d’acord i prou. Sé que no et cau bé, i tu a ell tampoc gaire.

—Si ni tan sols em coneix… ¿Com vols que tingui una opinió de mi?

—No et posis espès —va dir—. Li paguen per tenir una opinió, per això la té. O sigui que digues d’acord com si ho pensessis.

—D’acord com si ho pensés.

—Millor —però no ho va dir com si ho pensés; ho va dir com si estigués mirant el rellotge.

—No toquis temes importants —va dir—. No discuteixis temes econòmics, ni tan sols allò de «què et semblaria si proposés tal i tal». Si es rebota i et pregunta per què no has anul·lat la cita si només pensaves parlar de foteses, li dius el que m’has dit a mi, que volies tornar a veure la teva dona.

—D’acord.

—I si ells s’aixequen i se’n van en aquest punt, ¿ho podràs suportar?

—Sí. —No sabia si ho podria suportar o no, però pensava que sí, i sabia que el Ring volia agafar el tren.

—Com a advocat, com a advocat teu, et dic que això que fas és una bestiesa, i que si surt al judici, demanaré un descans només per poder-te treure al passadís i dir-te que ja t’ho havia dit. ¿T’ha quedat clar?

—Sí. Saluda la teva mare de part meva.

—Potser aquesta nit —va dir el Ring, i sonava com si estigués fent una aixecada d’ulls—. No en sabré res fins llavors. Me n’he d’anar, Steve.

—D’acord.

—Espero que et deixi plantat.

—Ja ho sé.

Va penjar i se’n va anar a visitar la seva mare, a Babylon. Quan el vaig tornar a veure, uns quants dies després, hi havia una cosa entre nosaltres que no permetia discussió, tot i que crec que hauríem pogut parlar-ne si ens haguéssim conegut un pèl millor. Ho vaig veure als seus ulls i suposo que ell als meus: la certesa que si la seva mare no hagués caigut per les escales i s’hagués trencat el maluc, ell hauria pogut acabar més mort que el William Humboldt.

Vaig anar caminant de l’oficina al Gotham Café; vaig sortir a un quart de dotze i vaig arribar davant del restaurant a tres quarts. Hi vaig arribar d’hora per estar més tranquil, per assegurar-me que el restaurant era on el Humboldt m’havia dit. Així és com sóc jo, i si fa no fa com he estat sempre. La Diane en deia la meva «vena obsessiva» quan ens acabàvem de casar, però em sembla que cap al final ja pensava d’una altra manera. No confio gaire en la competència dels altres, ves per on. Sé que és un tret emprenyador i sé que la feia parar boja, però el que no semblava mai tenir en compte era que a mi tampoc m’encantava ser així. Hi ha coses que costen més de canviar que d’altres. I hi ha coses que no hi ha manera de canviar, per molt que t’hi esforcis.

El restaurant era just on el Humboldt m’havia dit, i estava indicat amb un gran rètol verd que deia GOTHAM CAFÉ. A les finestres hi havia dibuixada una silueta blanca del perfil de la ciutat. Semblava un típic lloc de moda novaiorquès. Tampoc semblava especialment original, un més dels vuit-cents restaurants cars que abundaven pel centre.

Amb el lloc de reunió localitzat i la pau d’esperit temporalment recuperada (més o menys, si més no; estava d’allò més tens davant la perspectiva de tornar a veure la Diane i em moria de ganes de fumar), vaig anar fins a Madison i vaig remenar en una botiga de maletes durant quinze minuts. No em podia limitar a mirar aparadors; si la Diane i el Humboldt venien de la part de dalt, em podien veure. La Diane em podia reconèixer pel posat de les espatlles i pel caient de l’abric, ni que fos d’esquena, i jo no ho volia. No volia que sabessin que havia arribat d’hora. Em feia l’efecte que em feia semblar necessitat. Per això hi vaig entrar.

Em vaig comprar un paraigua que no necessitava i vaig sortir de la botiga a les dotze en punt segons el meu rellotge, pensant que travessaria la porta del Gotham Café a les dotze i cinc. Aforisme del meu pare: si necessites ser-hi, presenta-t’hi cinc minuts abans; si són ells els que necessiten que hi siguis, presenta-t’hi cinc minuts tard. Havia arribat a un punt en què no sabia qui necessitava qui ni per què ni per quant de temps, però el pensament del meu pare semblava la forma més segura de procedir. Si hagués estat només per la Diane, crec que hauria arribat a l’hora en punt.

No, probablement això és mentida. Suposo que si només hagués estat per la Diane, hi hauria anat a tres quarts de dotze, a l’hora que havia arribat, i l’hauria esperat.

Em vaig quedar un moment sota el rètol, mirant a dins. El local estava molt il·luminat, i això ho vaig considerar un punt a favor seu. Em desagraden profundament els restaurants foscos on no veus ni què menges ni què beus. Les parets eren blanques i estaven plenes de quadres impressionistes vibrants. No s’entenia ben bé què eren, però tant se valia; els colors primaris i les pinzellades amples i exuberants atreien la mirada com una cafeïna visual. Vaig buscar la Diane i vaig veure una dona que podia ser ella, asseguda cap al mig de la gran sala, al costat de la paret. Feia de mal dir, perquè estava d’esquena i jo no tinc la seva percepció en circumstàncies difícils. Però l’home rabassut i amb pocs cabells assegut al seu costat sí que podia ser un Humboldt. Vaig respirar fondo, vaig obrir la porta del restaurant i vaig entrar.

Quan es deixa de fumar es passa per dues etapes, i estic convençut que és la segona la que causa més casos de recaigudes. L’abstinència física dura de deu dies a dues setmanes, i després gairebé tots els símptomes —suor, mal de cap, rampes musculars, coïssor d’ulls, insomni, irritabilitat— desapareixen. El que segueix és un període molt més llarg d’abstinència mental. Aquests símptomes poden incloure depressió de suau a moderada, dol, un cert grau d’anedònia (apatia emocional, parlant clar), pèrdua de memòria, fins i tot una espècie de dislèxia transitòria. Tòt això ho sé perquè ho he llegit. Arran del que va passar al Gotham Café, em semblava molt important llegir-ho. Suposo que es podria dir que el meu interès pel tema va caure en algun punt entre la Terra de les Aficions i el Reialme de les Obsessions.

El símptoma més comú de la segona etapa d’abstinència és una sensació de lleugera irrealitat. La nicotina millora la transferència sinàptica i la concentració —amplia l’autopista de la informació del cervell, com si diguéssim. No és una gran diferència, i no necessàriament produeix un bon raonament (per molt que els addictes més recalcitrants al tabac s’ho creguin), però quan no en tens, et queda una sensació —una sensació dominant, en el meu cas— com si el món hagués pres un caire decididament somniós. Moltes vegades em semblava que la gent, els cotxes i les escenes que veia al carrer passaven pel meu costat en una pantalla mòbil, controlada per unes mans ocultes que feien girar unes manetes enormes i empenyien uns tambors enormes. També era com estar lleugerament col·locat tota l’estona, perquè la sensació anava acompanyada d’un sentiment d’indefensió i d’esgotament anímic, la sensació que les coses havien de continuar tal com estaven, per a bé o per a mal, perquè tu (ja sé que és de mi de qui estic parlant) estaves tan enfeinat no fumant que no podies fer pràcticament res més.

No sé fins a quin punt tot això té alguna cosa a veure amb el que va passar, però sé que hi va tenir un cert pes, perquè de seguida que vaig veure el maître vaig pensar que alguna cosa no anava a l’hora, i tan bon punt em va parlar, ho vaig saber del cert.

Era alt, d’uns quaranta-cinc anys, i esvelt (amb l’esmòquing, si més no; amb la roba normal segurament semblava esprimatxat), i amb bigoti. Duia una carta enquadernada amb pell a la mà. S’assemblava a batallons de maîtres de batallons de restaurants de moda de Nova York, ras i curt. Llevat de la corbata de llaç, que estava torta, i alguna cosa a la camisa, que era una taca just sobre el primer botó de la jaqueta. Semblava salsa o un grumoll d’alguna confitura fosca. A més, uns quants flocs de cabells de darrere se li enfilaven desafiants, i em van fer pensar en l’Alfalfa dels vells episodis de Little Rascals. Gairebé esclato a riure allà mateix —estava molt nerviós, no s’ha d’oblidar— i em vaig haver de mossegar els llavis per controlar-me.

—¿Sí, senyor? —em va demanar quan em vaig acostar a la taula. Va sonar com «¿Sé, nyu?». Tots els maîtres de Nova York tenen un accent o altre, però no hi ha manera d’identificar-los clarament. Una noia amb qui vaig sortir a mitjan anys vuitanta, que sí que tenia sentit de l’humor (juntament amb una addicció a les drogues important, malauradament), em va dir una vegada que els havien pujat tots a la mateixa illeta i per això parlaven el mateix llenguatge.

—I ¿quin llenguatge és? —vaig preguntar.

—El de la pedanteria —va dir ella, i em va fer molta gràcia.

Ho vaig recordar mentre mirava cap a la dona que havia vist des de fora —ja estava gairebé segur que era la Diane— i em vaig haver de tornar a mossegar els llavis. Per culpa d’això, el nom del Humboldt em va sortir com un esternut mig sufocat.

El front alt i pàl·lid del maître es va corrugar. Els seus ulls es van fixar en els meus. M’havien semblat castanys mentre m’acostava a la taula, però de cop em semblaven negres.

—¿Perdoni, senyor? —va preguntar. Va sonar com «Doni, nyu» i es podia interpretar com «Imbècil de merda». Els seus dits llargs, pàl·lids com el seu front —semblaven dits de concertista de piano—, van picar nerviosament sobre la tapa de la carta. La borla que en penjava com un punt de llibre depriment es va gronxar endavant i endarrere.

—Humboldt —vaig dir—. Som tres. —No podia apartar els ulls de la seva corbata de llaç, tan torta que la part esquerra gairebé li fregava la barbeta, i de la taca de la camisa blanca com la neu. Ara que la veia de més a prop, no semblava ni salsa ni confitura; semblava sang a mig assecar.

L’home es va mirar el llibre de reserves, i el tou de cabells esbojarrats de la part de darrere del cap se li va bellugar per sobre la resta de cabells engominats. Li podia veure el crani entre les estries que havia marcat la seva pinta, i un polsim de caspa a les espatlles de l’esmòquing. Se’m va acudir que un bon cap de cambrers hauria hagut de despatxar un subaltern que es presentés d’una manera tan deixada.

—Ah, sí, monsieur («Ah, sé, messiu») —havia trobat el nom—. El seu grup és… —Havia aixecat el cap per mirar. Es va aturar de cop, i els ulls se li van endurir encara més, si això era possible, tot mirant per darrere meu i cap avall—. No pot entrar amb aquest gos —va dir secament—. Quantes vegades li he dit que no pot entrar amb aquest gos!

No va cridar, però va parlar tan fort que uns quants comensals propers a la taula púlpit van deixar de menjar i van mirar encuriosits.

Jo em vaig girar. Havia estat tan emfàtic que m’esperava trobar algú amb un gos, però no hi havia ningú darrere meu i encara menys un gos. Aleshores se’m va acudir, no sé per què, que parlava del meu paraigua, que potser a l’illa dels Maîtres, gos era una paraula en argot per dir paraigua, sobretot si el portava un client en un dia en què la pluja no semblava gaire probable.

Vaig tornar a mirar el maître i vaig veure que s’havia posat a caminar, amb la carta a la mà. Devia notar que no el seguia perquè em va mirar per sobre l’espatlla, amb les celles lleugerament aixecades. A la seva cara no hi havia res més que una expressió interrogadora educada —«¿Que no ve, messiu?»— i el vaig seguir. Sabia que alguna cosa no rutllava, però el vaig seguir. No em podia permetre ni el temps ni l’esforç per mirar de decidir què li podia passar al maître d’un restaurant on no havia estat mai abans i on segurament no tornaria mai més; m’havia d’enfrontar amb el Humboldt i la Diane, i ho havia de fer sense fumar, i el maître del Gotham Café hauria de solucionar tot sol els seus problemes, gos inclòs.

La Diane es va girar i al començament no li vaig veure res a la cara ni als ulls tret d’una educació glacial. Però, després, per sota hi vaig veure ràbia, o m’ho va semblar. Ens havíem barallat molt els últims tres o quatre mesos que havíem estat junts, però no recordava haver vist mai la mena de ràbia dissimulada que percebia ara, ràbia que havia d’estar amagada sota el maquillatge i el vestit nou (blau, sense piquets, i sense tall al costat) i el nou pentinat. L’home rabassut amb qui estava li va dir alguna cosa, i ella li va tocar el braç amb una mà. Quan l’home es va girar cap a mi i es va posar dret, vaig veure una altra cosa a la cara de la Diane. Em tenia por a més d’estar enrabiada amb mi. I encara que no havia dit ni ase ni bèstia, jo ja estava furiós amb ella. A la seva cara i als seus ulls tot era negatiu; tant per tant podia haver portat un cartell al front que digués tancat per temps indefinit. Em pensava que em mereixia un tracte millor.

—Monsieur —havia dit el maître, estirant la cadira de l’esquerra de la Diane. Amb prou feines el vaig sentir, i evidentment tot record del seu excèntric comportament i el llacet tort m’havia fugit del cap. Crec que fins i tot el tabac se me n’havia anat del cap momentàniament per primera vegada des que havia deixat de fumar. Només podia pensar en l’estudiada expressió de la seva cara i meravellar-me per com podia estar enrabiat amb ella i tot i així voler-la tant que em feia mal mirar-la. L’absència pot ser que alimenti l’amor o no, però sens dubte refresca la vista.

També vaig trobar temps per preguntar-me si realment havia vist tot el que havia suposat. ¿Ràbia? Sí, era possible, fins i tot probable. Suposava que, si no hagués estat com a mínim una mica enrabiada amb mi, no se n’hauria anat d’entrada. Però, ¿por? ¿Per quins set sous m’havia de tenir por, la Diane? Mai li havia aixecat la mà. Sí que havia aixecat la veu durant algunes de les nostres discussions, però ella també.

—Que vagi de gust, monsieur —va dir el maître des de no sé quin univers, aquell on s’està el servei, fins que treu el cap en el nostre quan els cridem, perquè necessitem alguna cosa o per queixar-nos.

—Senyor Davis, sóc el Bill Humboldt —va dir el company de la Diane. Em va allargar una mà grossa que semblava verme-llosa i resseca. L’hi vaig estrènyer breument. Tota la resta era tan gran com la seva mà, i la seva cara ampla tenia la mena de color habitual que els agafa als bevedors quan prenen la primera copa del dia. Li vaig fer uns quaranta-cinc anys, i vaig decidir que li quedaven uns deu anys perquè li acabessin de penjar les galtes.

—Molt de gust —vaig dir, sense pensar el que deia, com ja no pensava en el maître amb la taca a la camisa, desitjós només d’acabar la part de les encaixades per poder-me girar cap a la rossa bonica amb la pell de color rosat i crema, els llavis rosa pàl·lid i el cos esvelt i elegant. La dona que no feia gaire em deia a cau d’orella: «Fes-m’ho, fes-m’ho, fes-m’ho», mentre se m’agafava fort al cul com si fos una sella amb dos poms.

—¿I el senyor Ring? —va preguntar el Humboldt, mirant al seu voltant (una mica teatralment, vaig pensar).

—El senyor Ring se n’ha hagut d’anar a Long Island. La seva mare ha caigut i s’ha trencat el maluc.

—Mira que bé —va dir el Humboldt. Va agafar el martini mig ple que tenia al davant i se’l va polir fins que l’oliva amb l’escura-dents li va caure sobre els llavis. La va escopir, va deixar la copa i em va mirar—. Em sembla que puc endevinar el que li ha dit.

Ho vaig sentir, però no en vaig fer cas. A partir d’aleshores, el Humboldt no era més important que una mica d’estàtica en un programa de ràdio que tinguessis moltes ganes de sentir. Jo mirava la Diane. Estava meravellosa, la veritat, estava molt més maca i elegant que abans. Com si hagués après coses —sí, fins i tot només després de dues setmanes de separació, i vivint amb l’Emie i la Dee Dee Coslaw a Pound Ridge— que jo no sabria mai.

—¿Com estàs, Steve? —va preguntar.

—Bé —vaig dir. I després—: Potser no tan bé. T’he trobat a faltar.

Això només va merèixer un silenci recelós de la dama. La mirada d’aquells grans ulls blau-verd, i res més. I de cap manera una resposta educada com ara «Jo també t’he trobat a faltar».

—I he deixat de fumar. Això també ha minat força el meu estat d’ànim.

—¿Ho has deixat, finalment? Me n’alegro per tu.

Vaig sentir un altre accés de ràbia, aquesta vegada un de molt lleig, pel seu to educat i distant. Com si no li digués la veritat, però a ella tant li fes. M’havia estat burxant amb el tabac cada dia durant dos anys —que em provocaria càncer, que li provocaria càncer a ella, que no pensava quedar-se prenyada fins que deixés de fumar, o sigui que no valia la pena que gastés saliva parlant d’això— i tot d’un plegat allò ja no tenia cap importància, perquè jo ja no tenia cap importància.

—Hem de parlar d’uns assumptes —va dir el Humboldt—. Si no li fa res, és clar.

Hi havia un d’aquells maletins grossos com una caixa al terra, al seu costat. El va recollir amb un gruny i el va deixar a la cadira on s’hauria d’haver assegut el meu advocat si la seva mare no s’hagués trencat el maluc. El Humboldt va començar a obrir les tanques, però vaig deixar de fer-li cas en aquell punt. El fet era que a mi sí que m’importava; era una qüestió de prioritats. Em vaig sentir ple de gratitud perquè el Ring no hagués pogut venir. Certament m’havia aclarit la situació.

Vaig mirar la Diane i vaig dir:

—Vull que ho tornem a provar. ¿No ens podem reconciliar? ¿N’hi ha cap possibilitat?

L’expressió d’absolut horror de la seva cara va esquinçar totes les esperances que ni tan sols sabia que tenia. En lloc de contestar, va mirar cap al Humboldt.

—M’havies dit que no hauríem de parlar d’això! —Li tremolava la veu, acusadora—. Em vas dir que ni tan sols sortiria a la conversa!

El Humboldt semblava una mica escorregut. Va arronsar les espatlles i va mirar un moment la copa del seu martini buit abans de tornar a mirar la Diane. Em sembla que hauria volgut haver-lo demanat doble.

—No sabia que el senyor Davis es presentaria a la reunió sense el seu advocat. M’hauria d’haver trucat, senyor Davis. Ja que no ho ha fet, em sembla necessari informar-lo que la Diane no ha donat el seu vistiplau a aquesta reunió amb cap idea de reconciliar-se. La seva decisió de demanar el divorci és definitiva.

La va mirar un moment, esperant confirmació, i la va obtenir. Ella feia que sí amb el cap emfàticament. Tenia les galtes bastant més enceses que quan jo m’havia assegut, i no era la mena de rojor que jo associo amb l’atabalament.

—I tant que sí —va dir ella, i vaig tornar-li a veure aquella expressió furiosa.

—Diane, ¿per què? —Em va fastiguejar el to queixós que em vaig sentir a la veu, un so semblant al bel d’una ovella, però no podia fer una punyetera merda per evitar-ho—. ¿Per què?

—Per l’amor de Déu —va dir ella—. ¿M’estàs dient que no ho saps?

—Sí…

Tenia les galtes més enceses que mai, i la vermellor li arribava gairebé fins a les temples.

—No, és clar que no. Que típic de tu. —Va agafar el vas d’aigua i en va vessar dos dits a les estovalles perquè li tremolava la mà. Vaig retrocedir de cop en el temps (tal com ho dic) al dia que ella se n’havia anat, i vaig recordar haver tirat el vas de suc de taronja a terra, haver-me autoavisat de no intentar recollir els bocins de vidre fins que les mans em deixessin de tremolar, i que ho havia fet igualment i m’havia tallat sense remei.

—Parin, és contraproduent —va dir el Humboldt. Semblava un monitor d’un jardí d’infància intentant impedir una batussa abans que comencés, però els seus ulls estaven posats en el fons de la sala, buscant el nostre cambrer, o qualsevol cambrer que pogués enxampar. Estava força menys interessat en nosaltres, en aquell moment concret, que a obtenir el que els britànics anomenen «l’altra meitat»: la segona copa.

—Només ho vull saber… —vaig començar.

—El que vostè vol saber no té res a veure amb la raó per la qual som aquí —va dir el Humboldt, i per un moment va sonar tan sec i alerta com probablement era quan va sortir de la facultat de dret amb el diploma a la mà.

—Sí, exacte, finalment —va dir la Diane. Va parlar amb una veu esquerdada i urgent—. Finalment no es tracta del que tu vols, del que tu necessites.

—No sé què vols dir, però estic disposat a escoltar —vaig dir—. Podríem buscar ajuda, no m’hi oposo si ens ha…

Ella va aixecar les mans a nivell de les espatlles, amb els palmells enfora.

—Alça aquí, el senyor Mascle s’ha apuntat a la Nova Era —va dir, i va tornar a deixar les mans a la falda—. Després de tots els dies que has cavalcat cap a la posta de sol, ben dret a la teva sella. Digues que sí, Joe.

—Para —va dir el Humboldt dirigint-se a ella. Va mirar primer la seva clienta i després l’aviat exmarit de la seva clienta (seria així, i tant que sí; fins i tot la lleugera irrealitat que prové de no fumar no podia dissimular aquella veritat claríssima a partir d’aquell moment)—. Una paraula més de qualsevol dels dos i dono per acabat aquest dinar. —Ens va fer un petit somriure, tan evidentment artificial que el vaig trobar pervers però entranyable—. I encara no ens han cantat els especials del dia.

Això —la primera menció del menjar des que jo havia arribat— va ser poc abans que comencessin a passar totes les coses horroroses, i recordo haver sentit l’olor de salmó de les taules del costat. Des que havia deixat de fumar feia dues setmanes, el sentit de l’olfacte se m’havia tornat increïblement agut, però no ho considero un avantatge especial, sobretot quan es tracta d’ensumar salmó. Abans m’agradava, però ara no puc ni suportar-ne l’olor; del gust, ni en parlem. Per mi fa pudor de dolor i de por, de sang i de mort.

—Ha començat ell —va dir la Diane amb ressentiment.

«Vas començar tu, vas ser tu la que te’n vas anar», vaig pensar, però m’ho vaig guardar per a mi. Era evident que el Humboldt parlava seriosament; agafaria la Diane per la mà i se l’enduria fora del restaurant si començàvem aquell joc de col·legi de «no senyor, sí senyora». Ni la perspectiva d’una altra copa el faria quedar.

—Entesos —vaig dir suaument…, i m’hi vaig haver d’esforçar de valent per parlar en aquell to suau, creieu-me—. He començat jo. ¿I ara què? —Ho sabia, és clar; papers, papers, papers. I probablement l’única satisfacció que trauria d’aquella penosa situació era dir-me que no en signaria cap, o que ni tan sols me’n miraria cap, segons que m’havia aconsellat el meu advocat. Vaig tornar a mirar la Diane, però ella contemplava fixament el seu plat buit i els cabells li tapaven la cara. Em moria de ganes d’agafar-la fort per les espatlles i sacsejar-la dins del seu vestit blau nou com si fos un còdol dins d’una carabassa. «¿Et penses que estàs sola, en això?», li volia cridar. «¿Et penses que estàs sola, en això? Doncs mira, l’home de Marlboro té notícies per a tu, reina: ets una nena tossuda i aviciada…».

—Senyor Davis? —va demanar el Humboldt educadament.

El vaig mirar.

—Ja és aquí —va dir ell—. Em pensava que l’havíem tornat a perdre.

—En absolut —vaig dir.

—Molt bé. De primera.

Tenia uns quants feixos de paper a la mà. Agafats amb clips de diferents colors: vermell, blau, groc, violeta. Feien joc amb les pintures impressionistes de les parets del Gotham Café. Se’m va acudir que m’havia presentat en aquella reunió abismalment poc preparat, i no sols perquè el meu advocat fos en el tren de les dotze trenta-tres a Babylon. La Diane tenia el seu vestit nou; el Humboldt tenia el seu carregament de papers al maletí, a més dels documents que sostenia a la mà codificats amb clips; jo l’únic que tenia era un paraigua en un dia assolellat. Vaig mirar el lloc on l’havia deixat al costat de la cadira (abans no se m’havia passat pel cap mirar-ho) i vaig veure que encara duia l’etiqueta del preu penjant del mànec. Tot d’un plegat em vaig sentir com la Minnie Pearl.

La sala feia una olor estupenda, com molts restaurants des que hi han prohibit fumar —de flors, vi i cafè acabat de fer i de xocolata i pastissos—, però el que jo notava amb més claredat era el salmó. Recordo que vaig pensar que feia bona olor, i que segurament en demanaria. També recordo que vaig pensar que si podia menjar en una reunió com aquella, segurament podria menjar en qualsevol lloc.

—Tinc uns quants formularis que permetran que vostè i la senyoreta Davis puguin continuar sent econòmicament solvents alhora que ens assegurem que cap dels dos té un accés injust als fons que tots dos han trigat tant a acumular —va dir el Humboldt—. També tinc notificacions preliminars del jutjat que tots dos han de signar, i formularis que ens permetran posar els seus bons del Tresor i obligacions en un dipòsit de garantia fins que la seva situació actual sigui resolta als tribunals.

Vaig obrir la boca per dir-li que no pensava signar res, i que si això significava que la reunió s’havia acabat tant se me’n donava, però no em va sortir ni mitja paraula. Abans que pogués parlar, em va interrompre el maître. Cridava més que parlava; he intentat descriure-ho, però un grapat de «is» lligades no poden transmetre la mena de so que emetia. Era com si tingués la panxa plena de vapor i un bullidor d’aigua xiulant-li a la gola.

—Aquell gos… Iiiii! Li he dit mil i una vegades… Iiiiii! En tot aquest temps no he pogut dormir… Iiiii! M’ha dit que em tallés la cara, la merdosa… Iiiii! Quina presa de pèl! Iiiii! I ara em porta aquell gos aquí… Iiiii!

La sala va quedar en silenci de cop, evidentment, i tots els comensals van aixecar el cap del plat o de la conversa, astorats, mentre la figura prima, pàl·lida i negra de dalt a baix avançava a gambades, amb la cara cap endavant, i les cames llargues com potes de cigonya fent un moviment de tisora. La corbata de llaç del maître havia girat noranta graus a partir de la seva posició normal, de manera que ara semblava com les busques d’un rellotge indicant les sis. Tenia les mans agafades a l’esquena mentre caminava, i com que caminava lleugerament inclinat endavant des de la cintura, em va fer pensar en un dibuix d’un llibre de literatura de quan feia sisè curs, una il·lustració del desgraciat mestre d’escola Ichabod Crane de Washington Irving.

Era a mi a qui mirava, mentre s’acostava. Jo el vaig mirar de fit a fit, com si em tingués hipnotitzat —era com un d’aquells somnis en què descobreixes que no has estudiat per a l’examen que havies de fer o que has anat a un sopar a la Casa Blanca en el teu honor sense roba— i així m’hauria quedat si el Humboldt no s’hagués mogut.

Vaig sentir que enretirava la cadira i el vaig mirar. Estava dret amb un tovalló penjant-li d’una mà. Semblava estranyat, però també furiós. De sobte em vaig adonar de dues coses: que estava borratxo, força, de fet, i que considerava allò que estava passant un deshonor tant per a la seva hospitalitat com per a la seva competència. Fet i fet ell havia triat el restaurant, i vet aquí que el mestre de cerimònies s’havia guillat.

—Iiiii! Ja t’ensenyaré jo! Per darrera vegada t’ensenyaré que…

—Oh, Déu meu, s’ha orinat a sobre —va murmurar una dona en una taula propera. Va parlar baix, però la seva veu va ser perfectament audible en el silenci mentre el maître parava de cridar per agafar aire, i vaig veure que la dona tenia raó. L’entrecuix dels pantalons de mudar de l’home escanyolit estava xop.

—Que no ho veus, idiota! —va dir el Humboldt, girant-se cap a ell, i el maître va treure la mà esquerra de darrere l’esquena. Duia agafat el ganivet de carnisser més gran que havia vist en ma vida. Devia fer mig metre, i tenia la part final del cantó esmolat lleugerament acampanada, com un alfange d’una antiga pel·lícula de pirates.

—Vigili! —vaig cridar al Humboldt, i en una de les taules de la paret un home esquifit amb ulleres sense muntura va xisclar, i alhora va projectar tot de fragments marrons mastegats de menjar sobre les estovalles.

El Humboldt semblava no haver sentit ni el meu crit ni el de l’altre home. Corrugava les celles pomposament davant del maître.

—No esperi tornar-me a veure en aquest local si aquesta és la seva manera… —va començar el Humboldt.

—Iiiii! Iiiiii! —va xisclar el maître, i va gronxar el ganivet de carnisser enlaire. Va fer una mena de xiuxiueig, com una frase dita a cau d’orella. El punt culminant va ser el so de la fulla enfonsant-se a la galta dreta del William Humboldt. De la ferida va sortir sang en una explosió furiosa de gotetes diminutes, les quals van decorar les estovalles en un estampat de punts en forma de ventall, i clarament vaig veure (no ho oblidaré mai) una gota vermella brillant que queia dins el meu got d’aigua i deixava un filament rosat, com una cua allargant-se darrere seu. Semblava un capgròs sangonós.

La galta del Humboldt partida en dos deixava al descobert les dents, mentre ell es posava les mans sobre la ferida gotejant, i vaig veure una cosa blanca rosada damunt l’espatlla de la seva americana de color gris carbó. Fins que no es va acabar tot no em vaig adonar que devia ser el lòbul de l’orella.

—Fica-t’ho al cap! —va bramar furiosament el maître a l’advocat sagnant de la Diane, que s’estava allà prement-se la galta amb una mà. Fora de la sang que se li escolava entre els dits, el Humboldt s’assemblava absurdament a un còmic fingint una reacció amb efectes retardats—. Digue-ho als teus fastigosos amics criticaires del carrer…, miserable… Iiiiii! AMANT DELS GOSSOS!

Ara hi havia més gent que cridava, més que res per la sang. El Humboldt era un home cepat, i sagnava com un porc degollat. Sentia la sang caure a terra com aigua escolant-se d’una canonada foradada, i la part de davant de la seva camisa blanca estava tota vermella. La corbata, que abans era vermella, ara era negra.

—¿Steve? —va dir la Diane—. ¿Steven?

Un home i una dona dinaven a la taula del costat d’ella, una mica cap a l’esquerra. Llavors l’home —d’uns trenta anys, atractiu a la manera de George Hamilton en els seus bons temps— es va posar dret de cop i va córrer cap a la porta del restaurant.

—Troy, no te’n vagis sense mi! —va cridar la seva acompanyant, però el Troy no es va ni girar. Es veu que va recordar de cop que havia de tornar un llibre a la biblioteca, o potser que havia promès encerar el cotxe.

Si hi havia hagut un moment de paràlisi a la sala —no ho puc assegurar, tot i que sembla que vaig veure bona part del que va passar, i que me’n recordo de tot— allò el va trencar. Es van sentir més xiscles i es va aixecar més gent. Es van capgirar unes quantes taules. Vasos i plats van caure a terra. Vaig veure un home que passava per darrere del maître agafant la seva companya per la cintura; ella li aferrava una espatlla com amb una urpa. Per un moment els seus ulls es van creuar amb els meus, i els tenien tan buits com els d’un bust grec. La cara d’ella estava mortalment pàl·lida, embruixada per l’horror.

Tot allò podia haver passat en deu segons, o potser en vint. Ho recordo com una sèrie de fotografies o tires de pel·lícules, però d’una forma atemporal. El temps va deixar d’existir per mi en el moment que Alfalfa el maïtre es va treure la mà esquerra de darrere l’esquena i vaig veure el ganivet de carnisser. Tot aquell temps, l’home de l’esmòquing va anar mussitant un garbuix de paraules en la seva llengua especial de maître, la que aquella antiga xicota meva anomenava pedant. Una part sí que era en una llengua estrangera, una altra en anglès però totalment sense sentit, i una altra era xocant, gairebé embruixadora. ¿Algú ha llegit alguna cosa de la llarga i confusa declaració del gàngster Dutch Schultz al llit de mort? Era com allò. Gairebé no em recordo de res. Però el que recordo no crec que ho oblidi mai.

El Humboldt va recular fent tentines, encara prement-se la galta lacerada. Va colpejar amb la part de darrere dels genolls el seient de la cadira i s’hi va asseure feixugament. «Sembla que li acabin de dir que el deshereten», vaig pensar. Es va començar a girar cap a la Diane i cap a mi, amb els ulls esbatanats i impactats. Vaig tenir temps de veure que li sortien les llàgrimes, i aleshores el maître va agafar el mànec del ganivet de carnisser amb totes dues mans i el va clavar al centre del cap del Humboldt. Va fer un soroll com si algú piqués una pila de tovalloles amb un bastó.

—Premi! —va cridar el Humboldt. Juraria que aquesta va ser la seva última paraula al planeta Terra—. Premi!

Després els seus ulls plorosos es van quedar en blanc i ell va caure endavant sobre el plat, fent tombar les copes a terra amb una mà sense força. Mentre passava això, el maître —ara amb tots els cabells de darrere en punta, no només uns quants— va arrencar-li l’enorme ganivet del cap. Va sortir sang disparada de la ferida del cap en una mena de cortina vertical, i va esquitxar la part de davant del vestit de la Diane. Ella va aixecar les mans cap a les espatlles amb els palmells girats enfora una altra vegada, però aquesta vegada va ser per horror més que per exasperació. Va fer un xiscle, i després es va prémer les mans tacades de sang sobre la cara, tapant-se els ulls. El maître no li va fer cap cas. I es va girar cap a mi.

—És el seu gos —va dir, parlant amb certa naturalitat. No semblava tenir el més mínim interès per les persones aterrides que corrien xisclant a la desbandada cap a la porta. Tenia uns ulls molt grossos i molt foscos. Em tornaven a semblar marrons, però també em semblava que tenien cercles negres al voltant dels iris—. Aquest gos de vostè és massa rabiós. Aquest gos fa més enrenou que totes les ràdios de Coney Island juntes, fill de la gran puta.

Jo tenia el paraigua a la mà, i el que no puc recordar per molt que m’hi esforci és quan el vaig agafar. Suposo que devia ser mentre el Humboldt s’estava en trànsit colpit per la consciència que la boca se li havia ampliat uns quinze centímetres, però no me’n recordo de cap manera. Recordo l’home que s’assemblava a George Hamilton corrent cap a la porta, sé que es deia Troy perquè així és com el va cridar la seva companya, però no recordo haver recollit el paraigua que havia comprat a la botiga de maletes. El cas és que el tenia a la mà, amb l’etiqueta del preu penjant del pom, i quan el maître es va inclinar com si fes una reverència i va brandar el ganivet enlaire cap a mi —amb la intenció, suposo, d’enfonsar-me’l al coll— el vaig aixecar i li vaig picar el canell, com un mestre antiquat renyant un deixeble rebel amb la seva vara de noguera.

—Uf! —va grunyir el maître mentre la mà li queia bruscament i la fulla que anava dirigida al meu coll es clavava a les estovalles amarades de rosa. Però no va deixar anar el ganivet i el va arrencar. Si hagués tornat a intentar de picar-li la mà amb què aguantava el ganivet, estic segur que no l’hauria encertat, però no ho vaig intentar. Li vaig picar la cara, i li vaig clavar un bon revés —si més no el millor revés que es pot clavar amb un paraigua— en un cantó del cap. I mentre ho feia, el paraigua es va obrir com la frase clau en una funció còmica.

Però a mi no em va fer gaire gràcia. El paraigua obert me’l va amagar totalment mentre ell reculava vacil·lant posant-se la mà lliure al lloc on l’havia colpejat jo, i no m’agradava no poder-lo veure. De fet, em feia una por horrorosa. I no és que no estigués ja del tot aterrit.

Vaig agafar la Diane pel canell i la vaig fer posar dreta. Em va seguir sense dir res, va fer un pas cap a mi, va ensopegar amb els talons alts i va caure desmanyotadament a sobre meu. Vaig ser conscient dels seus pits contra mi, i de la humitat enganxosa amb què s’havien tacat.

—Iiiii! Merda de malparit! —va bramar el maître, o potser em va dir «podrit». De fet, tant se val, en sóc conscient; tanmateix, sovint em sembla que té molta importància. A les nits, aquestes petites preguntes m’obsessionen tant com les grans—. Malparit de merda! Totes aquelles ràdios! Calla, xxxt! A fer punyetes! Que et donin pel cul!

Va començar a fer la volta a la taula cap a nosaltres (ara la zona de darrere seu era completament buida, i semblava l’escena de després d’una baralla en un saló de pel·lícula de l’oest). El meu paraigua continuava sobre la taula amb la part oberta sobresortint per l’extrem més allunyat, i el maître hi va ensopegar amb el maluc. Va caure davant del paraigua, i mentre se’l treia de sobre amb un cop de peu, vaig tornar a fer alçar la Diane i la vaig estirar cap a l’altra punta de la sala. No podia anar cap a la porta; igualment era massa lluny, però encara que hi hagués pogut arribar, estava embussada de gent aterrida que xisclava. Si em volia a mi —o a tots dos— no tindria cap problema per enxampar-nos i trinxar-nos com un parell de galls dindi.

—Sangoneres! Sangoneres! Iiiii! Això pel teu gos, ¿eh? Pel teu collons de gos bordaire!

—Fes-lo parar —va cridar la Diane—. Déu meu, ens matarà a tots dos, fes-lo parar!

—Us mataré, abominacions! —Ara més a prop. El paraigua no l’havia retingut gaire estona, això ja es veia—. Et mataré a tu i a totes les teves bagasses!

Vaig veure tres portes, dues estaven una davant de l’altra en una petita alcova on també hi havia un telèfon públic. Els lavabos d’homes i de dones. No em servien. Ni que fossin lavabos amb pestell no em servien. Un pirat com aquell que ens seguia no tindria cap dificultat a esbotzar una porta de cambra de bany, i no tindríem escapatòria.

La vaig arrossegar cap a la tercera porta i després d’empènyer-la vam entrar en un món de rajoles verdes lluents, llums fluorescents enlluernadors, crom resplendent i olors vaporoses de menjar. Hi dominava l’olor de salmó. El Humboldt no havia tingut l’oportunitat de preguntar pels plats del dia, però em semblava que jo en sabia almenys un.

Hi havia un cambrer amb una safata plena en equilibri sobre el palmell d’una mà, la boca oberta i els ulls esbatanats. Semblava el Gimpel el Ruc del conte d’Isaac Singer.

—Què… —va dir, i jo li vaig clavar una empenta. La safata va sortir disparada, i plats i vasos es van esmicolar contra la paret.

—Ei! —va cridar un home. Era gran, i duia un davantal blanc i un barret de xef com un núvol. Portava una bandanna vermella al coll, i en una mà tenia un cullerot del qual regalimava una salsa marronosa—. Ei, no poden entrar aquí d’aquesta manera!

—Hem de sortir d’aquí —vaig dir—. S’ha tornat boig. És…

Em va passar pel cap una idea, una forma d’explicar sense explicar, i vaig posar una mà sobre el pit esquerre de la Diane un moment, sobre la roba xopa del seu vestit. Va ser l’última vegada que la vaig tocar íntimament, i no sé si em va agradar o no. Vaig separar la mà perquè la veiés el xef, amb la mà tacada de la sang del Humboldt.

—Déu meu Senyor —va dir—. Per aquí. Per darrere.

En aquell instant, la porta es va tornar a obrir de cop i va entrar el maître, amb els ulls embogits, i els cabells de punta com un eriçó que s’hagués fet una bola per defensar-se. Va mirar al seu voltant, va veure el cambrer, no li va interessar, em va veure i va córrer cap a mi.

Em vaig tornar a girar, arrossegant la Diane amb mi, empenyent cegament la panxa tova del xef. Vaig passar pel seu costat, i el vestit de la Diane li va deixar una taca de sang al davantal. Vaig veure que no ens seguia, que es girava cap al maître, i el volia avisar, li volia dir que no serviria de res, que era la pitjor idea del món i que era probable que fos l’última idea que tingués, però no hi vaig ser a temps.

—Ei! —va cridar el xef—. Ei, Guy, ¿què és això? —Va pronunciar el nom del maître a la francesa, de manera que rimava amb «pi», i després ja no va dir res més. Es va sentir un espetec fort que em va fer pensar en el so del ganivet enfonsant-se en el crani del Humboldt, i llavors el cuiner va cridar. Va sonar d’una manera aquosa. I va anar seguida d’un xof humit i espès que m’obsessiona en els meus somnis. No sé què va ser, i m’estimo més no saber-ho.

Vaig arrossegar la Diane per un passadís estret entre dues cuines que ens llançaven una escalfor furiosa. Hi havia una porta al final, tancada amb dos enormes pestells d’acer. Vaig agafar el de dalt i llavors vaig sentir el Guy. El Maître de l’Infern, corrent darrere nostre, balbucejant.

Volia continuar obrint el pestell, volia creure que podria obrir la porta i sortir fora abans que ell fos prou a prop per atacar-nos, però una part de mi —la part que estava decidida a sobreviure— pensava diferent. Vaig empènyer la Diane cap a la porta, em vaig posar davant d’ella en una maniobra de protecció que es deu remuntar a l’era glacial, i m’hi vaig encarar.

Ell venia corrent per l’estret passadís entre les cuines, amb el ganivet a la mà esquerra i aixecat per sobre el cap. Tenia la boca oberta i ensenyava unes dents brutes i gastades. Qualsevol esperança d’obtenir ajuda del Gimpel el Ruc es va esvanir. Estava arrupit contra la paret del costat de la porta del restaurant. Tenia els dits ficats a la boca, i això el feia semblar encara més l’idiota del poble.

—Oblidar-me mai no hauries d’haver! —va bramar el Guy, com si fos el Ioda de les pel·lícules de La guerra de les galàxies—. Gos furiós! La teva música forta, tan poc harmoniosa… Iiii! Com és possible…

Hi havia una gran cassola en un dels focs de la cuina de l’esquerra. Vaig estirar la mà i l’hi vaig fer caure a sobre. Va passar una hora abans que m’adonés de com m’havia cremat fent allò: tenia la mà plena de butllofes com petits bunyols, i més butllofes als tres dits del mig. La cassola va relliscar fora del foc i va abocar sobre el Guy el que semblava blat de moro, arròs, i potser deu litres d’aigua bullent.

Va cridar, va recular tentinejant i va repenjar la mà que no sostenia el ganivet a l’altra cuina, gairebé directament sobre la flama de gas de color blau groguenc sota una paella amb xampinyons que s’havien estat ofegant i ara estaven socarrimats. Va tornar a cridar, aquesta vegada tan agudament que em va ferir l’oïda, i es va posar la mà davant dels ulls, com si no es pogués creure que tingués res a veure amb ell.

Vaig mirar a la dreta i vaig veure un petit rebost d’estris de neteja al costat de la porta: netejavidres, lleixiu i detergent en un prestatge, una escombra amb un recollidor penjat del mànec com un barret, i una baieta de pal en una galleda d’alumini amb un espremedor en un costat.

Mentre el Guy tornava a venir cap a mi, amb el ganivet a la mà que no estava vermella i inflada com un tub de pneumàtic, vaig agafar el pal de la baieta, el vaig fer servir per acostar la galleda cap a mi sobre les seves rodetes, i després la vaig empènyer cap a ell. El Guy va tirar enrere la part de dalt del cos però no va recular. Tenia un somriure peculiar i torçat als llavis. Semblava un gos que ha oblidat, temporalment si més no, com grunyir. Va aguantar el ganivet aixecat davant de la seva cara i el va fer servir per fer uns quants gestos místics. Els fluorescents del sostre es van reflectir aquosament sobre la fulla…, on no estava empastifada de sang, és clar. No semblava que li fes gens de mal la mà cremada, o les cames, tot i que els havia caigut a sobre aigua bullent i tenia els pantalons de l’esmòquing empastifats d’arròs.

—Podrit de merda —va dir el Guy, fent els seus gestos místics. Era com un croat que es preparava per entrar en batalla. Si és que et pots imaginar un croat amb un esmòquing empastifat d’arròs, això sí—. Et mataré com he fet amb el teu fastigós gos bordaire.

—No tinc cap gos —vaig cridar—. No puc tenir gos. El contracte no m’ho permet.

Em sembla que va ser l’única cosa que vaig dir-li en tot aquell malson, i no estic ni segur d’haver-ho dit en veu alta. Potser només va ser un pensament. Darrere d’ell, podia veure el xef que intentava posar-se dret. Tenia una mà damunt del mànec de l’enorme congelador de la cuina i l’altra premuda contra el davantal tacat de sang, que estava estripat sobre la seva grossa panxa en forma d’un gran somriure violeta. Feia el que podia per mantenir les seves canonades a dins, però era una batalla perduda. Una tira d’intestins, lluents i de color morat, ja li penjava per fora, repenjada contra el seu cantó esquerre com una esgarrifosa cadena de rellotge.

El Guy va fer el gest d’abraonar-se’m amb el ganivet. El vaig contrarestar empenyent la galleda cap a ell, i va recular. La vaig tornar a atraure cap a mi i em vaig quedar allà amb les mans aferrades al pal de la baieta, disposat a empènyer la galleda cap a ell si es movia. La mà em palpitava i sentia que em regalimava la suor per les galtes com oli roent. Darrere del Guy, el cuiner havia aconseguit posar-se dret. A poc a poc, com un invàlid recuperant-se després d’una operació greu, va començar a caminar pel passadís cap al Gimpel el Ruc. Li vaig desitjar sort.

—Obre els pestells —vaig dir a la Diane.

—¿Què?

—Els pestells de la porta. Que els obris.

—No em puc moure —va dir. Plorava tant que gairebé no l’entenia—. M’estàs aixafant.

Em vaig bellugar una mica per deixar-li espai. El Guy em va ensenyar les dents. Va joguinejar amb el ganivet, després el va tornar a agafar fort, fent aquell petit somriure nerviós i caní mentre jo li tornava a llançar la galleda amb les seves rodetes grinyolaires.

—Escombraries pudents infestades de sangoneres —va dir. Semblava una persona que discutís les possibilitats dels Mets en la pròxima campanya—. A veure si ets capaç de posar la ràdio tan forta ara, porc pudent. Això et fa veure les coses d’una altra manera, ¿oi? Merdós.

Va intentar clavar-me el ganivet. Jo vaig bellugar la galleda. Aquesta vegada no va recular tant, i em vaig adonar que s’estava irritant. Se’ns abraonaria a sobre, i aviat. Sentia els pits de la Diane fregant-me l’esquena i la seva respiració dificultosa. Li havia deixat espai, però no s’havia girat per obrir els pestells. S’havia quedat quieta.

—Obre la porta —vaig dir, parlant per un costat de la boca, com un pres—. Obre els pestells, collons, Diane.

—No puc —va dir sanglotant—. No puc, no tinc força a les mans. Fes que pari, Steven, no et quedis aquí parlant amb ell, fes que pari.

Em feia tornar boig. Però vaig pensar que era ella la que s’havia tornat boja.

—Gira’t i obre els pestells, Diane, o m’apartaré i deixaré que…

—Iiiii! —va cridar ell, i va carregar brandant el ganivet.

Vaig llançar-li la galleda amb tota la força que vaig poder, i li vaig fer perdre l’equilibri. Va udolar i va clavar el ganivet a terra en un intent desesperat. Una mica més i m’arrenca la punta del nas. Llavors va caure matusserament amb els genolls separats, i la cara sobre l’escorredor lateral de la galleda. Perfecte! Li vaig clavar la baieta al clatell. Les tires li van caure per sobre les espatlles de la jaqueta negra com la perruca d’una bruixa. Se li va enfonsar la cara en l’escorredor. Em vaig inclinar, vaig agafar el mànec amb la mà lliure i el vaig tancar. El Guy va xisclar de dolor, però el so va quedar ofegat amb la baieta.

—OBRE ELS PESTELLS! —vaig cridar a la Diane—. OBRE ELS PESTELLS, COLLONS DE DONA INÚTIL! OBRE…

Patapam! Una cosa dura i punxeguda em va picar a la natja esquerra. Vaig caure endavant amb un crit —més sorprès que adolorit, crec, tot i que em va fer mal. Vaig caure sobre un genoll i vaig deixar anar el mànec de l’escorredor. El Guy es va incorporar, i va sortir de sota el cap pelut de la baieta, respirant tan fort que semblava que bordés. Però allò no l’havia aturat gaire; se’m va abalançar amb el ganivet tan bon punt es va desfer de la galleda. Vaig recular, sentint la brisa de la fulla que tallava l’aire al costat de la meva galta.

Fins que no em vaig incorporar no vaig ser conscient del que havia passat, del que havia fet ella. Vaig fer una mirada ràpida per sobre l’espatlla cap a ella. Em va tornar la mirada desafiadora-ment, amb l’esquena premuda contra la porta. Em va passar pel cap una idea boja: volia que em matessin. Potser ho havia planificat tot, tota aquella catàstrofe. Havia trobat un maitre guillat i…

Els seus ulls es van esbatanar.

—Vigila!

Em vaig girar a temps per veure que el maître se’m llançava al damunt. Els cantons de la seva cara estaven vermells, llevat d’unes grans taques blanques fetes pels forats de l’escorredor. Vaig apuntar-li la baieta al coll i el vaig encertar al pit. Vaig aturar la seva embranzida i el vaig fer recular un pas. El que va succeir després va ser pura xamba. Va relliscar amb l’aigua de la galleda abocada, va caure de mala manera i es va picar el cap a les rajoles. Sense pensar i només mínimament conscient del fet que estava cridant, vaig agafar la paella dels xampinyons de la cuina i el vaig colpejar tan fort com vaig poder a la cara. Es va sentir un espetec esmorteït, seguit d’un xiuxiueig esgarrifós (però pietosament breu) provocat per la pell de les galtes i el front que cremaven.

Em vaig girar, vaig empènyer la Diane cap a un cantó i vaig obrir els pestells que tancaven la porta. La vaig obrir i la llum del sol em va colpir com un martell. I l’olor de l’aire. No recordo haver olorat mai un aire tan bo, ni quan era petit i era el primer dia de les vacances d’estiu.

Vaig agafar la Diane pel braç i la vaig arrossegar cap a un estret carreró ple de galledes d’escombraries a banda i banda. A la punta d’aquella escletxa estreta de pedra, com una visió celestial, hi havia el carrer Cinquanta-tres amb el trànsit incessant amunt i avall. Vaig mirar per sobre l’espatlla i a través de la porta oberta de la cuina. El Guy continuava panxa enlaire amb els xampinyons socarrimats al cap com una diadema existencial. La paella havia relliscat cap a un cantó, i deixava veure una cara vermella i inflada de butllofes. Tenia un ull obert, però mirava sense veure-hi cap als llums fluorescents. Darrere d’ell, la cuina era buida. Hi havia un bassal de sang a terra i empremtes sangonoses de mans a la porta blanca d’esmalt de l’enorme nevera, però tant el xef com el Gimpel el Ruc havien desaparegut.

Vaig tancar la porta de cop i vaig assenyalar el carreró.

—Vés.

No es va moure i em va mirar.

La vaig empènyer una mica per l’espatlla esquerra.

—Vés!

Va aixecar una mà com un guàrdia urbà, va bellugar el cap i em va assenyalar amb un dit.

—No em toquis.

—¿Què faràs? ¿M’enviaràs el teu advocat? Em sembla que és mort, reina.

—No em tractis com si fos burra. No ho facis. I no em toquis, Steven, t’aviso.

La porta de la cuina es va obrir de cop. Movent-me, sense pensar, però movent-me, la vaig tornar a tancar. Vaig sentir un crit ofegat —no sé si de ràbia o de dolor i tant se me’n donava— abans que s’acabés de tancar. M’hi vaig repenjar i vaig separar les cames.

—¿Et vols quedar aquí a discutir? —vaig preguntar—. Sembla que encara està força viu. —L’home va tornar a picar a la porta. Vaig fer força en contra, i la vaig tornar a tancar. Vaig esperar que ho tornés a provar, però no ho va fer.

La Diane em va mirar una bona estona, traient foc pels queixals i dubtosa, i després es va posar a caminar pel carreró amb el cap cot i els cabells que li penjaven al llarg del coll. Em vaig quedar amb l’esquena contra la porta fins que ella va haver recorregut tres quartes parts del carrer, llavors me’n vaig separar i la vaig observar cautelosament. No en va sortir ningú, però vaig decidir que no donaria res per descomptat. Vaig arrossegar un dels contenidors d’escombraries per col·locar-lo davant de la porta i després vaig seguir la Diane, corrent.

Quan vaig arribar a la cruïlla, ella ja no hi era. Vaig mirar a la dreta, cap a Madison, i no la vaig veure. Vaig mirar a l’esquerra i era allà, travessant a poc a poc el carrer Cinquanta-tres en diagonal, amb el cap encara cot i els cabells que li penjaven com cortines als costats de la cara. Ningú li feia cap cas; la gent amuntegava davant del Gotham Café observava a través dels vidres com si estigués davant del tanc del tauró de l’aquari de Nova Anglaterra a l’hora del dinar. S’acostaven sirenes, moltes sirenes.

Vaig travessar el carrer, i li anava a tocar l’espatlla, però m’hi vaig repensar millor i la vaig cridar pel nom.

Es va girar, amb els ulls embotornats per l’horror i l’impacte. La part de davant del vestit se li havia tornat d’un color violat marronós. Feia pudor de sang i adrenalina gastada.

—Deixa’m en pau —va dir—. No et vull tornar a veure mai més, Steven.

—M’has clavat un cop de peu, allà dins —vaig dir—. M’has clavat un cop de peu i gairebé has fet que em matessin. Que ens matessin. No t’entenc, Diane.

—Fa catorze mesos que tenia ganes de clavar-te un cop de peu al cul —va dir—. Quan es tracta de fer realitat els nostres somnis, no sempre es pot escollir el moment, oi…

Li vaig clavar una bufetada. No m’ho vaig pensar, senzillament ho vaig fer, i poques coses en la meva vida adulta m’han donat tant de plaer. Me n’avergonyeixo, però ja he arribat massa lluny en l’explicació d’aquesta història per dir mentides, ni que sigui per omissió.

El cap li va anar enrere. Els ulls se li van esbatanar per l’impacte i el dolor, perdent aquella mirada inexpressiva i traumatitzada.

—Malparit —va cridar, posant-se una mà a la galta. Li començaven a sortir llàgrimes dels ulls—. Ets un malparit!

—T’he salvat la vida —vaig dir—. ¿Que no te n’adones? ¿Que no t’entra al cap? He salvat la teva merdosa vida.

—Fill de puta —va xiuxiuejar—. Fill de puta controlador, sentenciós, curt de mires, vanitós i complaent. T’odio.

—¿Que no m’has sentit? Si no fos per aquest fill de puta vanitós i curt de mires, ara series morta.

—Si no fos per tu, no hauria hagut d’anar al restaurant —va dir mentre arribaven els tres primers cotxes de policia a tota velocitat pel carrer Cinquanta-tres i paraven davant del Gotham Café. En van sortir policies, com pallassos en una funció de circ—. Si em tornes a posar la mà a sobre, t’arrencaré els ulls, Steve —va dir—. No te m’acostis.

Em vaig haver d’amagar les mans sota les aixelles. La volien matar, agafar-la pel coll i matar-la allà mateix.

Va fer set o vuit passes, i després es va girar. Somreia. Era un somriure esgarrifós, més que cap de les expressions que havia vist a la cara del Guy el Cambrer Endimoniat.

—He tingut amants —va dir, somrient d’aquella manera esgarrifosa. Mentia. La mentida li traspuava per tota la cara, però no per això em va fer menys mal. Ella desitjava que fos cert; això també se fi endevinava a la cara—. Tres només l’últim any. Tu no em servies per a res, i vaig trobar homes que em satisfessin.

Es va girar i va continuar caminant, com una dona de seixanta-cinc anys en lloc de vint-i-set. Me la vaig quedar mirant. Abans que arribés a la cantonada la vaig tornar a cridar. Va ser l’única cosa que no vaig poder evitar; ho tenia encallat a la gola com un os de pollastre.

—T’he salvat la vida! La teva merdosa vida!

Es va parar a la cantonada i es va girar cap a mi. Encara somreia d’aquella manera esgarrifosa.

—No —va dir—. No ho has fet.

I va girar la cantonada. No l’he tornat a veure més, tot i que m’imagino que un dia la veuré. La veuré als jutjats, o això diuen.

Vaig trobar una botiga a la travessia següent i em vaig comprar un paquet de Marlboro. Quan vaig tornar a la cantonada de Madison i el carrer Cinquanta-tres, tota la zona estava bloquejada amb aquells cavallets blaus que fa servir la policia per protegir l’escenari del crim i la ruta de les desfilades. Però podia veure el restaurant. El veia la mar de bé. Em vaig asseure a la vorera, vaig encendre un cigarret i vaig observar tot el que passava. Va arribar mitja dotzena de vehicles de socors —un bé de Déu d’ambulàncies, es podria dir—. El xef se’n va anar amb la primera ambulància, inconscient però semblava que viu. La seva breu aparició davant dels seus fans del carrer Cinquanta-tres va anar seguida d’una bossa en una llitera: el Humboldt. Després va sortir el Guy, lligat fortament a una llitera i mirant esbojarradament al seu voltant mentre el pujaven a l’ambulància. Per un moment em va semblar que els seus ulls i els meus es trobaven, però devia ser cosa de la meva imaginació.

’Mentre s’allunyava l’ambulància amb el Guy, passant per un forat entre la barricada de cavallets obert per dos policies uniformats, vaig llençar a la claveguera el cigarret que m’havia estat fumant. No havia sobreviscut a aquell dia per començar-me a matar una altra vegada amb el tabac, vaig decidir.

Vaig mirar cap a l’ambulància que s’allunyava i vaig intentar imaginar-me aquell home a casa seva, a Queens o a Brooklyn o potser a Rye o a Mamaroneck. Vaig intentar imaginar-me com devia ser el seu menjador, i quins quadres devia tenir a la paret. No vaig poder. Em vaig imaginar el seu dormitori amb relativa facilitat, però no si el compartia o no amb una dona. El podia veure estirat, despert i molt quiet, mirant al sostre en les hores de la matinada en què la lluna penja del firmament negre com l’ull mal tancat d’un cadàver; me’l podia imaginar estirat i escoltant com bordava el gos del veí constantment i monòtonament, sense parar, fins que el so es convertia en un clau que se li clavava al cervell. Me l’imaginava estirat no gaire lluny d’un armari ple d’esmòquings dins bosses de plàstic de tintoreria. Els podia veure allà penjats com condemnats que havien estat executats. Vaig pensar que potser tenia dona. En aquest cas, ¿se l’havia carregat abans d’anar a treballar? Vaig pensar en la taca de la seva camisa i vaig decidir que era una possibilitat. També vaig pensar en el gos del veí, el que no callava mai. I en la família del veí.

Però més que res vaig pensar en el Guy, estirat sense dormir totes aquelles nits que jo havia estat estirat sense dormir, escoltant el gos del costat o el carrer on havia sentit les sirenes i la remor dels camions que es dirigien al centre. Vaig pensar en ell allà estirat i mirant les ombres que la lluna dibuixava al sostre. Vaig pensar en aquell crit —«Iiii!»— omplint-li lentament el cap com el gas en una habitació tancada.

—Iiiii —vaig dir…, per veure com sonava. Vaig llençar el paquet de Marlboro a terra i vaig començar a trepitjar-lo amb els peus metòdicament—. Iiii. Iiii. Iiii.

Un dels polis dels cavallets em va mirar.

—Ei, vostè, ¿vol parar de donar la llauna? —va cridar—. Ja tenim prou maldecaps, avui.

Ja ho crec que sí, vaig pensar. Com tothom.

Però no vaig dir res. Vaig deixar de picar de peus —el paquet de tabac ja estava prou aixafat, fet i fet— i vaig parar de fer soroll. Però encara el sentia dins del cap. ¿1 per què no? Té tant de sentit com tota la resta.

Iiiiiii.

Iiiiiii.

Iiiiiii.





AQUELLA SENSACIÓ QUE NOMÉS ES POT EXPRESSAR EN FRANCÈS


«Floyd, ¿què és allò d’allà? Merda».

La veu de l’home que va pronunciar aquestes paraules era vagament familiar, però les paraules en si només eren un tros de diàleg desconnectat, la mena de cosa que sents quan vas canviant de canal amb el comandament. No hi havia ningú que es digués Floyd a la seva vida. Tanmateix, allò va ser el començament. Fins i tot abans de veure la nena amb el davantal vermell, va sentir aquelles paraules desconnectades.

Però va ser la nena la que ho va iniciar amb força.

—Oh, tinc aquella sensació —va dir la Carol.

La nena del davantal s’estava davant d’una botiga de poble anomenada Carson’s —CERVESA, VI, ALIMENTS, HAMS FRESCOS, LOTERIA— asseguda a la gatzoneta amb el cul entre els turmells i el davantal vermell lluent entre les cuixes, jugant amb una nina. La nina era rossa i estava bruta, i era d’aquelles toves i farcides.

—¿Quina sensació? —va preguntar el Bill.

—Sí, home. Aquella que només es pot expressar en francès. Ajuda’m.

—Un déjà-vu —va dir ell.

—Això mateix —va dir ella, i es va girar per tornar a mirar la nena. «Agafarà la nina per una cama», va pensar la Carol. «L’aguantarà cap per avall agafant-la per una cama, amb els cabells rossos llardosos penjant».

Però la nena havia abandonat la nina als esglaons de taulons grisos de la botiga i s’havia acostat a mirar un gos tancat al darrere d’un cotxe familiar. Aleshores el Bill i la Carol Shelton van girar la cantonada i van perdre de vista la botiga.

—¿Que falta gaire? —va preguntar la Carol.

El Bill la va mirar amb una cella aixecada i la boca una mica torta per un cantó: cella esquerra, comissura dreta, sempre el mateix. L’expressió que volia dir: «Et penses que em fa gràcia, però estic molt irritat. Per milionèsima vegada en el nostre matrimoni, estic molt irritat. Encara que tu no ho sàpigues, perquè només ets capaç de veure cinc centímetres dintre meu i després la teva visió s’acaba».

Però ella tenia més bona visió del que ell es pensava; era un dels secrets del matrimoni. Segurament ell tenia uns quants secrets privats. I també hi havia, evidentment, els que tenien en comú.

—No ho sé —va dir—. No hi he estat mai.

—Però, ¿estàs segur que anem bé?

—Un cop arribes al peatge i a Sanibel Island, només n’hi ha una —va dir ell—. Travessa Captiva, i allà s’acaba. Però abans arribarem a Palm House. T’ho prometo.

L’arc de la cella se li va començar a afluixar. El clotet de la boca se li va començar a omplir. Començava a tornar el que ella considerava el Gran Equilibri. Li desagradava el Gran Equilibri, però no tant com la cella i el clotet, o la seva manera sarcàstica de dir: «¿Perdona?», quan deia alguna cosa que ell considerava estúpida, o el seu costum de tirar endavant el llavi de baix quan volia fer veure que rumiava i reflexionava.

—¿Bill?

—¿Mmm?

—¿Coneixes algú que es digui Floyd?

—Hi havia el Floyd Denning. Ell i jo vam portar el bar de Crist Redemptor l’últim any que hi vam ser. Te’n vaig parlar, ¿oi? Va robar els diners de la màquina de coca-cola un divendres i va passar un cap de setmana a Nova York amb la seva xicota. A ell el van suspendre i a ella la van expulsar. ¿Què t’hi ha fet pensar?

—No ho sé —va dir ella. Era més fàcil que dir-li que el Floyd amb qui el Bill havia anat a l’institut no era el Floyd de la veu que parlava al seu cap. Almenys, li semblava que no ho era.

«Segona lluna de mel, en diuen, d’això», va pensar, mirant les palmeres que s’arrengleraven a l’Autopista 867, un ocell blanc que caminava furtivament pel voral com un predicador enfadat i un rètol que deia PARC NATURAL DE SEMINOLE, UN COTXE PLE PER 10$. «Florida, l’Estat del Sol. Florida, l’Estat de l’Hospitalitat. Per no parlar de Florida, l’Estat de les segones llunes de mel. Florida, on el Bill Shelton i la Carol Shelton, abans Carol O’Neill, de Lynn, Massachusetts, van anar de primera lluna de mel fa vint-i-cinc anys. Però aquella vegada va ser a l’altre cantó, al cantó de l’Atlàntic, en una petita urbanització de cabanes, i hi havia paneroles als calaixos de la calaixera. Ell no podia parar de tocar-me. I a mi ja m’estava bé, en aquella època volia que em toquessin. Què diantre, volia que em toquessin com l’Atlanta d’Allò que el vent s’endugué, i ell m’encenia, em reconstruïa i em tornava a encendre. Ara és la plata. Vint-i-cinc anys són les noces de plata. I de vegades tinc aquella sensació».

S’acostaven a un revolt i ella va pensar: «Tres creus al cantó dret de la carretera. Dues de petites als costats d’una de grossa. Les petites fetes amb dues fustes clavades. La del mig de bedoll blanc amb una foto a sobre, una fotografia diminuta del noi de disset anys que va perdre el control del cotxe en aquest revolt una nit de borratxera que va ser l’última nit de borratxera de la seva vida, i aquí és on la seva nòvia i les amigues d’ella van assenyalar el lloc…».

El Bill va passar el revolt. Un parell de corbs, grassons i lluents, van aixecar el vol d’alguna cosa que hi havia enganxada a l’asfalt en un bassal de sang. Els ocells havien menjat tan bé que a la Carol li va semblar que no s’apartarien quan passessin ells. No hi havia creus, ni a l’esquerra ni a la dreta. Només alguna cosa morta a la carretera, una marmota potser, ara sota un cotxe de luxe que no havia estat mai al nord de la Línia Mason-Dixon.

«Floyd, ¿què és allò d’allà?».

—¿Què et passa?

—¿Eh? —El va mirar, despistada, i sentint-se una mica rara.

—Estàs asseguda molt dreta. ¿Que tens mal d’esquena?

—Només una mica. —Es va anar relaxant a poc a poc—. He tornat a tenir aquella sensació. De déjà-vu.

—¿Se t’ha passat?

—Sí —va dir ella, però mentia. Havia marxat una mica, però no gaire. Ja n’havia tingut abans, però mai tan contínuament. Anava i venia, però no marxava del tot. N’havia estat conscient des que allò del Floyd havia començat a rondar-li pel cap…, i després allò de la nena amb el davantal vermell.

Però, a veure, ¿no havia sentit alguna cosa abans d’això? ¿No havia començat tot abans que baixessin les escales del Lear 35 en l’abrusadora calor del sol de Fort Myers? ¿O potser fins i tot abans? ¿De camí cap a Boston?

Arribaven a una cruïlla. Per sobre hi havia una llum groga llampegant, i va pensar: «A la dreta hi ha una botiga de cotxes de segona mà i un rètol del teatre públic de Sanibel».

I aleshores va pensar: «No, serà com les creus que no hi eren. És una sensació forta, però falsa».

Vet aquí la intersecció. A la dreta hi havia una botiga de cotxes de segona mà: Palmdale Motors. A la Carol li va fer un salt el cor, una punyalada d’alguna cosa més forta que la inquietud. Es va dir a si mateixa que havia de parar de ser tan beneita. Hi devia haver botigues de cotxes per tot Florida i si en predeies una a cada cruïlla un dia o altre la llei de probabilitats et convertia en profeta. Era un truc que els mèdiums feien servir des de feia centenars d’anys.

«A més, no hi ha cap rètol del teatre».

Però n’hi havia un altre, de rètol. Era de Maria la Mare de Déu, el fantasma dels seus dies d’infància, que estenia les mans com en la medalla que la seva àvia li havia regalat pel seu desè aniversari. La seva àvia l’hi havia posat a la mà i li havia embolicat la cadena entre els dits mentre li deia: «Porta-la sempre posada a partir d’ara, perquè ara vénen els anys difícils». I ella l’havia portat. A l’escola primària de Nostra Senyora dels Àngels i a l’escola secundària l’havia portat, i després a l’institut de Sant Vicenç de Paül. Va portar la medalla fins que els pits hi van créixer al voltant com un miracle, i després, no sabia on, segurament al viatge a Hampton Beach amb la classe, l’havia perdut. Tornant a casa amb l’autobús li havien fet un petó amb llengua per primera vegada. El noi era el Butch Soucy, i havia pogut tastar el caramel de cotó que ell s’havia menjat.

La Maria d’aquella medalla que feia temps que havia perdut i la Maria d’aquella tanca publicitària d’ara tenien la mateixa expressió, la que et feia sentir culpable de tenir pensaments impurs, ni que només pensessis en un sandvitx de mantega de cacauet. A sota de Maria, el rètol deia: LES OBRES DE CARITAT DE LA MARE MISERICORDIOSA AJUDEN ELS DESVALGUTS DE FLORIDA. ¿ENS AJUDARÀS, TU?

«Ei, Maria, quina és la història…».

Més d’una veu, aquesta vegada; moltes veus, veus de noies, veus de fantasmes que cantaven. Allò eren miracles normals; hi havia també fantasmes normals. Descobries aquestes coses a mesura que et feies gran.

—¿Es pot saber què et passa? —Coneixia tan bé la veu com l’expressió de la cella i el clotet. La veu del Bill de «només faig veure que estic emprenyat», la que volia dir que estava emprenyat, si més no una mica.

—No res. —Li va fer el millor somriure que va poder.

—Doncs no sembles tu. Potser no hauries d’haver dormit a l’avió.

—Potser tens raó —va dir, i no sols per ser conciliadora. Fet i fet, ¿quantes dones tenien una segona lluna de mel a Captiva Island pel seu vint-i-cinquè aniversari, anar i tornar en un reactor Lear privat i deu dies en un d’aquells llocs en què els diners no servien (si més no fins que la MasterCard escopia la factura a final de mes) i si volies un massatge venia un suec com un tren a posar-te a to a la teva casa de la platja de sis habitacions?

Al començament les coses eren diferents. El Bill, a qui havia conegut en un ball de l’institut de l’altra punta de la ciutat i havia tornat a trobar tres anys després a la universitat (un altre miracle normal), havia començat la seva vida de casat treballant de bidell perquè no hi havia feina al sector informàtic. Era el 1973, quan els ordinadors encara no anaven enlloc i ells vivien en una cova a Revere, no a la platja ni a prop, i a la nit la gent no parava de pujar les escales per comprar drogues a un parell de paios esgrogueïts que vivien al pis de sobre i escoltaven sense parar música de ball dels seixanta. La Carol s’esperava estirada que comencessin els crits, tot pensant: «No sortirem mai d’aquí, ens farem vells i ens morirem sentint Cream i Blue Cheer i els autos de xoc a la platja».

El Bill, esgotat al final del seu torn, s’adormia malgrat el soroll, estirat de costat, de vegades amb una mà al maluc d’ella. I quan no ho feia ella sovint la hi posava, sobretot si els espècimens de dalt començaven a discutir amb els seus clients. El Bill era tot el que tenia. Els seus pares l’havien pràcticament repudiada quan s’hi havia casat. Ell era catòlic, però de la mena equivocada. L’àvia li havia preguntat per què volia sortir amb aquell noi quan tothom veia que era un perdulari, com podia empassar-se tots els disbarats que li deia, per què volia trencar-li el cor al seu pare. ¿I ella què havia de dir?

Hi havia molta distància entre aquell lloc de Revere i el jet privat que volava a mil metres d’altura; una gran distància amb aquest cotxe de lloguer, que era un Crown Victoria —el que els «bons nois» de les pel·lícules de gàngsters sempre anomenaven Crown Vic— que tindrien durant deu dies en un lloc on la factura seria segurament…, bé, no volia ni pensar-hi.

«¿Floyd? Merda».

—¿Carol? ¿Ara què et passa?

—Res —va dir ella. Més endavant, al costat de la carretera, hi havia un petit bungalou rosa, amb palmeres al costat del porxo. Aquells arbres amb les capçades orlades aixecades cap al cel blau la van fer pensar en Zeros japonesos baixant, amb les màquines sota les ales disparant —una associació que procedia clarament d’una joventut passada davant de la televisió—, i quan hi passessin per davant en veurien sortir una dona negra. S’eixugaria les mans en un drap de color rosa i els observaria inexpressivament mentre passaven, uns ricatxos amb un Crown Vic en direcció a Captiva, i no tindria ni idea que la Carol Shelton feia temps que s’estava en un apartament de dinou dòlars al mes, escoltant els discos i els tractes dels traficants del pis de dalt, sentint una cosa viva dintre seu, una cosa que li recordava un cigarret que havia caigut darrere les cortines en una festa, petit i desapercebut, però cremant a prop del teixit.

—¿Reina?

—No res, et dic. —Van deixar enrere la casa. No hi havia dona. Un vell (blanc, no pas negre) assegut en un balancí va mirar com passaven. Duia ulleres sense muntura i un drap de color rosa, del mateix to que la casa, a la falda—. Estic bé. És que tinc ganes d’arribar i posar-me pantalons curts.

Ell li va tocar el maluc amb la mà —on tan sovint l’havia tocat en aquells temps— i després es va moure una mica més endins. Ella va pensar a aturar-lo (mans romanes i dits russos, que solien dir), però no ho va fer. Al capdavall, allò era la seva segona lluna de mel. A més, l’ajudaria a treure’s del cap aquella expressió.

—Potser —va dir ell— podem fer una pausa. Entre que et treus el vestit i et poses els pantalons curts.

—Em sembla una idea estupenda —va dir ella, i va posar la mà a sobre la d’ell, i va prémer fort. Al davant tenien un rètol, en què llegirien PALM HOUSE 5 KM A L’ESQUERRA quan s’acostessin prou per veure’l.

El rètol, de fet, deia PALM HOUSE 3 KM A L’ESQUERRA. Més enllà hi havia un altre rètol, la Verge Maria una altra vegada, amb les mans esteses i aquella lluentor elèctrica, que no era ben bé una aurèola, al voltant del cap. Aquesta versió deia LES OBRES DE CARITAT DE LA MARE MISERICORDIOSA AJUDEN ELS MALALTS DE FLORIDA. ¿ENS AJUDARÀS, TU?

—El pròxim hauria de dir «Crema d’afaitar Burma» —va dir el Bill.

Ella no va entendre el que volia dir, però evidentment era una broma i per això va somriure. El següent diria: «Les obres de caritat de la Mare Misericordiosa ajuden els afamats de Florida», però no l’hi podia dir. Estimat Bill. Estimat malgrat les seves expressions de vegades ximpletes i les seves al·lusions de vegades poc clares.

«Segurament et deixarà i, ¿saps què?, que si penses tirar-ho endavant potser és el millor que et podria passar». Això segons el seu pare. L’estimat Bill, que havia demostrat que almenys una vegada, aquella vegada crucial, el seu judici havia estat molt millor que el del seu pare. Continuava casada amb l’home que la seva àvia havia anomenat «el gran fanfarró». Li havia costat un preu, és cert, però, ¿què deia la vella dita? Déu diu que agafeu el que vulgueu… i que ho pagueu.

Li coïa el cap. Se’l va gratar distretament, concentrada en la següent tanca de la Mare Misericordiosa.

Per horrible que fos, les coses havien començat a anar bé quan va perdre el fill. Allò va ser abans que el Bill trobés feina a Beach Computers, a la Ruta 128, quan van començar a bufar els primers vents de canvi en el sector.

Va perdre el fill, va tenir un avortament…, tothom s’ho va creure tret del Bill, potser. Sens dubte la seva família s’ho havia cregut: el pare, la mare i l’àvia. «Avortament» era la versió que havia donat, avortament era una història catòlica per definició. «Ei, Maria, quina és la història», havien cantat a vegades quan feien campana, sentint-se agosarades, sentint-se pecadores, amb les faldilles dels uniformes voleiant sobre els seus genolls escanyolits. «Allò era a Nostra Senyora dels Àngels, on la germana Annunciata ens picava els nusos dels dits amb el regle si ens enxampava mirant per la finestra durant l’hora d’oració, on la germana Dormatilla ens deia que un milió d’anys era el primer pessic del rellotge infinit de l’eternitat (i podies passar-te L’eternitat a l’Infern, com la majoria de gent, era fàcil). A l’Infern viuries sempre amb la pell roent i els ossos rostint-se». Ara era a Florida, ara viatjava en un Crown Vic amb el seu marit, que li tenia la mà posada a l’entrecuix; el vestit s’arrugaria, però, equina importància tenia si aconseguia que se li esborrés aquella expressió de la cara, i per què no desapareixia la sensació?

Va pensar en una bústia amb raglan escrit en un cantó i un adhesiu amb la bandera americana al davant, i tot i que el nom va resultar ser Reagan i la bandera un adhesiu dels Morts Agraïts, la bústia hi era. Va pensar en un gosset negre trotant apressada-ment per l’altre voral de la carretera, amb el cap baix, ensumant, i el gosset negre hi era. Va tornar a pensar en la tanca, i sí que hi era: LES OBRES DE CARITAT DE LA MARE MISERICORDIOSA AJUDEN ELS AFAMATS DE FLORIDA. ¿ENS AJUDARÀS, TU?

El Bill assenyalava alguna cosa.

—¿Ho veus? Em sembla que és Palm House. No, a la tanca no, a l’altre cantó. ¿Com és que deixen que la gent posi coses d’aquestes?

—No ho sé. —Li picava el cap. Es va gratar i li va caure una caspa negra davant dels ulls. Es va mirar els dits i es va horroritzar en veure taques negres a les puntes; era com si algú li acabés de prendre les empremtes.

—¿Bill? —Es va passar la mà pels cabells rossos i aquesta vegada els flocs eren més grans. Va veure que no eren flocs de pell, sinó de paper. En un dels papers socarrimats hi havia una cara que mirava com des d’un negatiu ple de ditades.

—¿Bill?

—¿Què? ¿Qu…? —Un canvi total en la veu la va espantar més que la manera com el cotxe es va desviar—. Dimoni, reina, ¿què et passa als cabells?

La cara semblava la de la mare Teresa. ¿Potser l’hi semblava perquè havia estat pensant en Nostra Senyora dels Àngels? La Carol la va recollir del seu vestit, amb la intenció d’ensenyar-la al Bill, i se li va desfer entre els dits abans de poder-ho fer. Es va girar cap a ell i va veure que se li havien fos les ulleres a les galtes. Un dels ulls li havia sortit de l’òrbita i després s’havia partit com un gra de raïm ple de sang.

«I jo ho sabia», va pensar. «Fins i tot abans que es girés, ho sabia. Perquè he tingut aquella sensació».

Un ocell gemegava entre els arbres. A la tanca, Maria estenia les mans. La Carol va provar de cridar. Va intentar cridar.

—¿Carol?

Era la veu del Bill, que venia de mil quilòmetres de distància. Després la seva mà, que no li premia els plecs del vestit a l’entrecuix, sinó l’espatlla.

—¿Et trobes bé, nina?

Ella va obrir els ulls a la llum brillant del sol i les orelles al zumzeig constant dels motors del reactor Lear. I alguna cosa més: la pressió als timpans. Va passar de la cara un pèl preocupada del Bill a l’indicador d’altitud de la cabina i va veure que havien baixat a vuit mil cinc-cents metres.

—Ja aterrem? —va preguntar, i a ella mateixa li va sonar pastós—. Ja?

—És ràpid, ¿oi? —Semblava complagut, com si l’hagués pilotat ell, l’avió, en lloc de pagar-lo i prou—. El pilot diu que aterrarem a Fort Myers d’aquí a vint minuts. T’has sobresaltat de mala manera, noia.

—És que he tingut un malson.

Ell va riure, la rialla afectada de «mira que ets ximpleta» que ella ja no podia sofrir.

—No estan permesos els malsons en la teva segona lluna de mel, reina. ¿Què has somniat?

—No me’n recordo —va dir, i era veritat. Només n’hi quedaven fragments: el Bill amb les ulleres foses a la cara, i una de les tres o quatre rimes prohibides que cantaven de vegades a cinquè o sisè curs.

Aquella deia: «Ei, Maria, quina és la història…», i després no sé què i no sé què més. No se’n recordava, de la resta. Recordava: «Tira aquí, tira allà, l’oremus del veí no es pot mullar», però no se’n recordava de la de Maria.

«Maria ajuda els malalts de Florida», va pensar, sense tenir ni idea d’on havia sortit allò, i just aleshores es va sentir un senyal acústic i el pilot va encendre el senyal de cordar-se els cinturons. Havien començat el descens. «Que comenci el sarau», va pensar, i es va cordar el cinturó.

—¿De debò no te’n recordes? —va preguntar ell, cordant-se el seu. El petit reactor va travessar un núvol ple de bonys, un dels pilots de la cabina va fer un petit ajust i la baixada es va tornar a suavitzar—. Perquè normalment quan et despertes encara te’n recordes. Fins i tot dels dolents.

—Recordo la germana Annunciata, de Nostra Senyora dels Àngels. A classe de gramàtica.

—Ostres, això sí que és un malson.

Al cap de deu minuts el tren d’aterratge va baixar amb un grinyol i un espetec. Al cap de cinc minuts van aterrar.

—Teòricament havien de portar el cotxe fins a l’avió —va dir el Bill, començant ja amb les imbecil·litats Tipus A. Això a ella no li agradava, però no ho detestava tant com la rialla afectada i el seu repertori de mirades condescendents—. Espero que no hi hagi hagut cap entrebanc.

«No n’hi ha hagut cap», va pensar ella, i la sensació la va amarar tota amb una gran força. «El veuré per la finestra del meu cantó d’aquí a un parell de segons. És el teu cotxe ideal per a unes vacances a Florida, un Cadillac blanc i enorme, o potser un Lincoln…».

I, sí, vet-lo aquí, ¿i allò què demostrava? Bé, ella suposava que demostrava que de vegades quan tenies la sensació de déjà-vu el que et pensaves que passaria a continuació passava. Però no era ni un Caddy ni un Lincoln, sinó un Crown Victoria: el cotxe que els gàngsters de les pel·lícules de Martin Scorsese haurien anomenat indubtablement Crown Vic.

—Uau —va dir ella mentre ell l’ajudava a baixar les escales i sortir de l’avió. La calor del sol la marejava.

—¿Què et passa?

—No res, no hi pateixis. Tinc un déjà-vu. Me l’ha deixat el somni, suposo. Que ja hem estat aquí, i coses d’aquestes.

—Això passa quan ets en un lloc desconegut —va dir ell, i li va fer un petó a la galta—. Som-hi, que comenci el sarau.

Van anar al cotxe. El Bill va ensenyar el carnet de conduir a la noia que l’havia portat. La Carol va veure com ell li mirava la vora de la faldilla i després signava el document damunt la carpeta.

«Li caurà de les mans», va pensar la Carol. La sensació era tan forta que era com ser en una atracció que anés un pèl massa de pressa; tot d’un plegat t’adones que has traspassat la Terra de la Diversió i t’has endinsat en el Reialme de la Basca. «Li caurà de les mans i el Bill dirà “Apa aquí” i l’hi recollirà, i li mirarà les cames de més a prop».

Però la dona de Hertz no va deixar caure la carpeta. Havia aparegut una furgoneta blanca per tornar-la a portar a la terminal de Butler Aviation. Va fer un últim somriure al Bill —a la Carol l’havia ignorat totalment— i va obrir la porta del passatger. La noia va començar a pujar i va relliscar.

—Apa aquí, no caigui —va dir el Bill, i la va sostenir agafant-la pel colze. La noia li va somriure, ell es va acomiadar de les boniques cames de la noia i la Carol es va quedar al costat de la pila creixent de maletes i va pensar: «Ei, Maria…».

—¿Senyora Shelton? —Era el copilot. Duia l’última bossa, la caixa amb l’ordinador portàtil del Bill a dins, i semblava amoïnat—. ¿Que es troba bé? Està molt pàl·lida.

El Bill ho va sentir i es va girar, apartant-se de la furgoneta blanca, amb la cara preocupada. Si els seus sentiments més forts pel Bill haguessin estat els seus únics sentiments pel Bill, ara que feia vint-i-cinc anys que estaven junts, l’hauria deixat en descobrir allò de la secretària, una rossa Clairol massa jove per recordar l’eslògan que començava amb: «Si només tingués una vida per viure…». Però hi havia altres sentiments. Hi havia amor, per exemple. Un amor quiet. Una mena d’amor que les nenes amb uniforme d’escoles catòliques no podien sospitar, d’una espècie de mala herba massa forta per morir.

A més, no era només l’amor el que mantenia la gent unida. Hi havia secrets, i el preu que es pagava per tenir-los.

—¿Carol? —va preguntar ell—. ¿Nina? ¿Et trobes bé?

Va pensar a dir-li que no, que no es trobava bé, que s’estava ofegant, però finalment va aconseguir somriure i va dir:

—És la calor, em sembla. Estic una mica desorientada. Entrem al cotxe i posem l’aire condicionat. M’anirà bé.

El Bill la va agafar pel colze («Segur que no em mires les cames», va pensar la Carol. «Ja saps on van a parar, ¿oi?») i la va acompanyar cap al Crown Vic com si fos una vella. Quan la porta va estar tancada i l’aire fresc li va tocar a la cara una estona, es va començar a trobar millor.

«Si em torna la sensació, l’hi diré», va pensar la Carol. «L’hi hauré de dir. És massa fort. No és normal».

Bé, de fet, el déjà-vu no era mai normal, s’imaginava; era una cosa que era mig somni, mig química i (estava segura d’haver-ho llegit, potser a la consulta del metge mentre esperava que el seu ginecòleg li inspeccionés la seva figa de cinquanta-dos anys) en part el resultat d’una fallada elèctrica al cervell, que provocava que una nova experiència s’identifiqués amb dades antigues. Un forat temporal a les canonades, i es barrejava l’aigua freda i l’aigua calenta. Va tancar els ulls i va pregar que se n’anés.

«Oh, Maria, concebuda sens pecat, prega per nosaltres que hem acudit a tu».

Sisplau («siiisplau», com deien quan eren petites), l’escola parroquial no. Allò havien de ser unes vacances, no…

«Floyd, ¿què és allò d’allà? Merda. Merda!».

¿Qui era el Floyd? L’únic Floyd que coneixia el Bill era el Floyd Dorning (o potser era Darling), el noi que portava el bar amb ell, el que havia fugit a Nova York amb la seva xicota. La Carol no recordava quan li havia parlat d’aquell noi, el Bill, però recordava que n’hi havia parlat.

«Deixa-ho córrer, noia. Això no és per a tu. Tanca la porta de cop a aquest corrent de pensament».

I va funcionar. Hi va haver un últim xiuxiueig —«quina és la història»— i va tornar a ser la Carol Shelton, camí de Captiva Island, camí de Palm House amb el seu marit, el famós dissenyador de programaris, camí de les platges i les begudes de rom, i el so de l’orquestra tocant «Margaritaville».

Van passar pel costat d’un supermercat Publix. Van passar pel costat d’un negre vell que tenia una parada de fruita i que li va recordar un actor dels anys trenta i les pel·lícules que es veien a l’American Movie Channel, un tipus «sí, amo» amb granota texana i barret de palla amb la copa rodona. El Bill anava xerrant i ella li contestava. Se sentia una mica estranyada que la nena petita que havia dut la medalla de Maria cada dia dels deu als setze anys s’hagués convertit en aquella dona amb un vestit de Donna Karan; que aquella parella desesperada del pis de Revere fos ara aquella parella de ricatxos de mitjana edat que passava per una verda carretera de palmeres; però era ella i eren ells. Una vegada, en l’època de Revere, ell havia tornat a casa borratxo i ella li havia pegat i li havia fet sortir sang sota l’ull. Una vegada havia tingut por de l’Infern, estirada i mig drogada en una llitera d’acer, mentre pensava: «Estic condemnada, estic condemnada a l’eternitat. Un milió d’anys, i això només és el primer pas del rellotge».

Van parar al peatge de la carretera i la Carol va pensar: «El cobrador del peatge té una marca de naixement d’una maduixa al cantó esquerre del front, barrejat amb la cella».

No tenia cap marca; el cobrador del peatge era un home normal, d’uns cinquanta anys, amb els cabells argentats tallats molt curts, ulleres de muntura de carei, la mena d’home que diu: «Siu bé. Ndia». Però la sensació començava a tornar i la Carol es va adonar que ara les coses que es pensava que coneixia eren coses que sí que coneixia, primer no totes, però després, quan es van acostar a la botigueta del cantó dret de la Ruta 41, gairebé tot.

«La botiga es diu Corson’s i hi ha una nena al davant», va pensar la Carol. «Porta un davantal vermell. Té una nina, una nina bruta i vella de cabells rossos, que ha deixat als esglaons de la botiga per poder veure un gos a la part del darrere d’un cotxe familiar».

El nom de la botiga va resultar ser Carson’s i no Corson’s, però els altres detalls coincidien. Mentre passava el Crown Vic, la nena amb el davantal vermell va girar la seva carona solemne cap a la Carol, una cara de nena de poble, tot i que vés a saber què feia una nena del camp al país dels turistes rics, amb la seva nina bruta de cabells rossos, va pensar la Carol.

«Aquí és on pregunto al Bill quant falta, però no ho faré, perquè he de trencar d’alguna manera aquest cicle, aquesta roda. L’he de trencar».

—¿Que falta gaire? —va preguntar. «Ell em diu que només hi ha una carretera, que no ens podem perdre. Em diu que em promet que arribarem a Palm House sense dificultats. I, ara que hi penso, ¿qui és el Floyd?».

El Bill va aixecar la cella. Li va aparèixer el clotet al costat de la boca.

—Un cop passat el passatge ja ets a Sanibel Island i només hi ha una carretera —va dir.

La Carol amb prou feines el sentia. Encara parlava de la carretera, el seu marit, que feia dos anys havia passat un cap de setmana al llit amb la seva secretària, posant en perill tot el que havien fet i tot el havien aconseguit plegats, el Bill amb la seva altra cara, el Bill que la mare de la Carol li havia advertit que li trencaria el cor. I més tard el Bill va intentar dir-li que no ho havia pogut evitar, i ella va voler cridar: «Una vegada vaig matar un nen per tu, un nen en potència, si més no. ¿No trobes que és un preu prou alt? ¿1 això és el que rebo a canvi? ¿Arribar als cinquanta anys i descobrir que el meu marit es fica a les calces d’una noia Clairol qualsevol?».

«Explica-l’hi!», va xisclar per dins. «Fes-lo parar i fes-li fer alguna cosa que t’alliberi: canvia una cosa, canvia-ho tot! Tu ho pots fer; si vas poder posar els peus en aquells estreps, pots fer qualsevol cosa».

Però no podia fer res, i tot va començar a passar molt de pressa. Els dos corbs sobrealimentats van alçar el vol de la seva escampada de menjar. El seu marit li va preguntar per què seia d’aquella manera, que si li feia mal l’esquena, i ella va dir que sí, que sí, que li feia una mica de mal, però no gaire. La seva boca va gra-llar sobre el déjà-vu com si no s’hi estigués ofegant, i el Crown Vic va continuar endavant com un d’aquells autos de xoc sàdics de Revere Beach. Ara venia Palmdale Motors a la dreta, ¿i a l’esquerra? Un rètol d’un teatre públic, una producció de Naughty Marietta.

«No, és Maria, no Marietta. Maria, mare de Jesús, Maria, mare de Déu, amb les mans esteses…».

La Carol va arreplegar tota la seva voluntat per explicar al seu marit el que li passava, perquè el Bill bo era darrere el volant, el Bill bo encara podia escoltar-la. Que t’escoltessin era bàsic en l’amor matrimonial.

No li va sortir res. Dins del cap, l’àvia li deia: «Ara comencen els anys difícils». Dins del seu cap una veu preguntava al Floyd què era allò d’allà, i després deia: «Merda»; i finalment xisclava: «Merda!».

Va mirar l’indicador de velocitat i va veure que no assenyalava la velocitat sinó l’altitud: eren a vuit mil cinc-cents metres i baixaven. El Bill li deia que no hauria d’haver dormit a l’avió i ella li donava la raó.

Ara venia una casa de color rosa, només un petit bungalou envoltat de palmeres que semblaven tretes d’una pel·lícula de la Segona Guerra Mundial, i les seves capçades emmarcaven reactors Lear baixant amb les metralladores flamejant…

«Flamejant. Cremant. De cop la revista que té a la mà es converteix en una torxa. Santa Maria, mare de Déu, ei, Maria, quina és la història…».

Van deixar enrere la casa. El vell assegut al porxo els va mirar com passaven. Les lents de les seves ulleres sense muntura reflectien el sol. La mà del Bill va guanyar posicions al seu maluc. Va dir alguna cosa sobre fer una pausa entre que es tragués el vestit i es posés els pantalons curts i ella ho va acceptar, tot i que no arribarien mai a Palm House. Continuarien baixant i baixant per aquella carretera, estaven destinats al Crown Vic blanc i el Crown Vic blanc els estava destinat, pels segles dels segles amén.

La tanca següent diria PALM HOUSE 3 KM. Més enllà hi havia la tanca que deia que les obres de caritat de la Mare Misericordiosa ajudaven els malalts de Florida. ¿L’ajudarien a ella?

Ara que ja era massa tard ho començava a entendre. Començava a veure la llum tal com veia el sol subtropical resplendint a l’aigua a la seva esquerra. Meditava sobre les coses mal fetes de la seva vida, en els pecats si ho preferiu, Déu sap que els seus pares i la seva àvia segur que ho preferien, pecat això i pecat allò i posa’t la medalla entre aquestes dues coses que et creixen i que els nois miren. I anys després havia estat estirada amb el seu marit les nits caloroses d’estiu, conscient que calia prendre una decisió, conscient que el rellotge avançava, la punta del cigarret cremava, i recordava haver pres la decisió, sense dir-ho en veu alta perquè en algunes coses valia més ser silenciós.

Li picava el cap. Se’l va gratar. Li van caure uns flocs negres davant de la cara. Al panell del Crown Vic el comptaquilòmetres es va parar a quatre mil vuit-cents metres i després va explotar, però el Bill no se’n va adonar.

Ara venia la bústia amb l’adhesiu dels Morts Agraïts al davant; després el gosset negre amb el cap abaixat, trotant nerviosament, i el cap que li coïa, i els flocs negres que no paraven de caure amb la cara de la mare Teresa mirant-la des d’un tros de paper.

LES OBRES DE CARITAT DE LA MARE MISERICORDIOSA AJUDEN ELS AFAMATS DE FLORIDA. ¿ENS AJUDARÀS, TU?

«Floyd. ¿Què és allò d’allà? Merda».

La Carol té temps de veure una cosa grossa. I de llegir la paraula DELTA.

—¿Bill? ¿Bill?

La seva resposta, prou clara però com si vingués dels marges de l’univers.

—Caram, reina, ¿què et passa als cabells?

Ella va agafar de la falda la resta socarrimada de la cara de la mare Teresa i la va ensenyar a la versió antiga de l’home amb qui s’havia casat, l’home cardasecretàries amb qui s’havia casat, l’home que tot i així era qui l’havia rescatada d’una gent que es pensava que podies viure per sempre al paradís només encenent espelmes i posant-te una americana blava i aprenent les rimes permeses. Estirada amb aquest home una nit calorosa d’estiu mentre els traficants del pis de dalt anaven fent els seus tractes i els Iron Butterfly cantaven «In-A-Gadda-Da-Vida» per milionèsima vegada, li havia preguntat què creia que hi havia després. Quan la teva part a la funció s’havia acabat. Ell l’havia abraçat ben fort i ella havia sentit a la platja l’enrenou del parc d’atraccions i els cops dels autos de xoc, i el Bill…

Les ulleres del Bill se li havien fos a la cara. Un ull li havia sortit de l’òrbita. La seva boca era un forat sangonós. Als arbres un ocell cridava, un ocell xisclava, i la Carol va començar a cridar també, aguantant el fragment de paper socarrimat amb la cara de la mare Teresa, cridant, mirant com les galtes se li tornaven negres i el front se li omplia de formigues i el coll se li obria de cop com un goll enverinat, cridant, cridava, en algun lloc els Iron Butterfly cantaven «In-A-Gadda-Da-Vida» i ella xisclava.

—¿Carol?

Era la veu del Bill, des de mil quilòmetres de distància. Li tenia la mà posada a sobre, però el seu tacte era més de preocupació que de luxúria.

Ella va obrir els ulls i va mirar per la cabina plena de sol del Lear 35, i per un moment ho va entendre tot, tal com s’entén la immensa importància d’un somni tan bon punt et despertes. Recordava haver-li preguntat què creia que hi havia després, i ell havia dit que segurament hi havia el que sempre havies pensat que hi havia, és a dir, que si Jerry Lee Lewis creia que aniria a l’Infern per tocar el boogie-woogie, això seria exactament el que hi hauria. Cel, Infern, o Grand Ràpids, ho decidies tu, o ho decidien els que t’havien ensenyat a creure. Era el darrer truc de màgia de la ment humana: la percepció de l’eternitat en el lloc on sempre havies esperat passar-la.

—¿Carol? ¿Estàs bé, nina? —En una mà tenia la revista que havia estat llegint, un Newsweek amb la mare Teresa a la portada: ¿LA SANTEDAT ARA?, deia en lletres blanques.

Mirant desesperadament per la cabina, ella pensava: «Passa a quatre mil vuit-cents metres. Els ho he de dir, els he d’avisar».

Però se li estava esborrant, tot plegat, com li passava sempre amb aquelles sensacions. Se n’anaven com els somnis, o com el caramel de cotó que se’t convertia en boira a la llengua.

—¿Aterrem? Ja? —Se sentia mig desperta, però la seva veu sonava espessa i boirosa.

—És ràpid, ¿oi? —va dir ell, complagut, com si l’hagués pilotat ell, l’avió, en lloc de pagar-lo i prou—. El Floyd diu que aterrarem d’aquí a…

—¿Qui? —va preguntar ella. A la cabina del petit avió feia calor, però tenia els dits glaçats—. ¿Qui?

—El Floyd. Sí, dona, el pilot. —Va apuntar amb el dit cap al seient de Pesquem de la cabina. Descendien en un cúmul de núvols. L’avió es va bellugar—. Diu que aterrarem a Fort Myers d’aquí a vint minuts. Has tingut un bon sobresalt, noia. I fa un moment gemegaves.

La Carol va obrir la boca per dir que era aquella sensació, la que només es podia expressar en francès, alguna cosa amb «vu» o «vous», però se li esborrava i només va poder dir:

—He tingut un malson.

Els va sentir un senyal acústic i el Floyd, el pilot, va encendre el senyal de cordar-se el cinturó. La Carol va girar el cap. A baix, esperant-los ara i per sempre, hi havia un cotxe blanc de la Hertz, un cotxe de gàngster, la mena de cotxe que els personatges de les pel·lícules de Martin Scorsese segurament haurien anomenat Crown Vic. Va mirar les portades de les revistes, la cara de la mare Teresa, i tot d’una va recordar haver fet campana a Nostra Senyora dels Àngels, haver cantant una de les rimes prohibides, haver cantat aquella que feia: «Ei, Maria, quina és la història, salva’m del purgatori o escampa la boira».

«Ara vénen els anys difícils», havia dit la seva àvia. Havia premut la medalla a la mà de la Carol i li havia enrotllat la cadena entre els dits. «Ara vénen els anys difícils».

Crec que aquesta història tracta de l’Infern. Una versió en què estàs condemnat a fer sempre el mateix. L’existencialisme, amics meus, quin concepte! Que es presenti Albert Camus. Hi ha la idea que l’Infern són els altres. La meva idea és que podria ser la repetició.





1.408


A més del tan popular enterrament prematur, tot escriptor de contes de por o suspens hauria d’escriure almenys un conte sobre una habitació d’hotel infestada de fantasmes. Aquesta és la meva versió de la història. L’única cosa insòlita que té és que mai vaig tenir cap intenció d’acabar-la. Vaig escriure les tres o quatre primeres pàgines com a part d’un apèndix per al meu llibre On Writing, per explicar als lectors com evoluciona una història del primer esborrany al segon. Més que res, volia oferir exemples concrets dels principis que m’havia tret de la màniga en el text. Però va passar una cosa agradable: la història em va seduir, i vaig acabar escrivint-la fins al final. Penso que el que ens fa por varia molt d’una persona a una altra (no he entès mai per què la gent s’esgarrifa només de pensar en les bumslangs peruanes, per exemple), però aquesta història em va fer por mentre l’escrivia. Primer va aparèixer com a part d’un recull en àudio anomenat Blood and Smoke, i la versió sonora encara em va fer més por. Em va posar la pell de gallina. Però les habitacions d’hotel són llocs esgarrifosos per naturalesa, ¿oi? A veure: ¿quanta gent pot haver dormit en aquell llit abans que tu? ¿Quantes d’aquestes persones estaven malaltes? ¿Quantes estaven perdent el seny? ¿Quantes van pensar per ventura a llegir uns quants versos de la Bíblia del calaix de la tauleta de nit per darrera vegada i després penjar-se a l’armari del costat de la tele? Uix! Sigui com sigui, ens la quedem, ¿d’acord? Aquesta és la clau…, fixeu-vos per favor quant fa la suma d’aquests quatre números innocents.

Al final del passadís.

I

El Mike Enslin encara era a la pom giratòria quan va veure l’Olin, el director de l’Hotel Dolphin, assegut en una de les butaques massa flonges del vestíbul. Al Mike li va caure l’ànima als peus. «Potser hauria d’haver fet venir l’advocat aquesta vegada, també», va pensar. Però ja era massa tard. I encara que l’Olin hagués decidit posar una altra barricada entre el Mike i l’habitació 1.408, no n’hi havia per a tant; hi havia compensacions.

L’Olin va travessar la sala amb una mà grassona allargada mentre el Mike sortia de la pom giratòria. El Dolphin era al carrer Seixanta-u, a la cantonada amb la Cinquena Avinguda, petit però elegant. Un home i una dona vestits amb roba de gala van passar pel costat del Mike quan li agafava la mà a l’Olin, després de passar-se la petita bossa a la mà esquerra per poder encaixar amb ell. La dona era rossa, i anava de negre, naturalment, i la lleugera aroma floral del seu perfum era com l’essència de Nova York. A la planta noble, algú tocava «Night and Day» al bar, com per subratllar aquesta idea.

—Bona nit, senyor Enslin.

—Bona nit, senyor Olin. ¿Que passa res?

L’Olin semblava disgustat. Va fer un cop d’ull pel petit i elegant vestíbul com si hi busqués ajuda. Al mostrador del conserge, un home parlava d’entrades de teatre amb la seva dona mentre l’empleat els observava amb un somriure pacient. A la recepció, un home amb l’aspecte deixat que només s’aconsegueix després d’un munt d’hores de viatjar en Business Class discutia per una reserva amb una dona amb un vestit jaqueta negre i elegant que s’hauria pogut posar per sortir de nit. Eren els tràfecs de sempre a l’Hotel Dolphin. Hi havia empleats disposats a ajudar a tothom menys al pobre senyor Olin, que havia caigut a les urpes de l’escriptor.

—¿Senyor Olin? —va repetir el Mike.

—Senyor Enslin…, ¿podria parlar un moment amb vostè al meu despatx?

Bé, ¿per què no? L’ajudaria a escriure el capítol sobre l’habitació 1.408, augmentaria el to sinistre que els lectors dels seus llibres semblaven esperar amb tant delit, i això no era tot. El Mike Enslin no n’havia estat segur fins ara, malgrat tot el que li havien dit i repetit; però ara sí. L’Olin tenia por de debò de l’habitació 1.408, i del que li podria passar al Mike aquella nit.

—Per descomptat, senyor Olin.

L’Olin, el bon amfitrió, va fer el gest d’agafar la bossa del Mike.

—Permeti’m.

—No pateixi —va dir el Mike—. Només porto una muda i un raspall de dents.

—¿Vol dir?

—Sí —va dir el Mike—. Ja porto posada la meva camisa hawaiana de la sort. —Va somriure—. És la que porta repel·lent de fantasmes.

L’Olin no li va tornar el somriure. Però va sospirar; era un homenet rodanxó qua anava amb una americana de frac i una corbata perfectament nuada.

—Com vulgui, senyor Enslin. Segueixi’m.

El director de l’hotel semblava indecís al vestíbul, gairebé atribolat. En canvi, al seu despatx revestit de roure, amb fotografies de l’hotel a les parets (el Dolphin havia obert el 1910; al Mike no li feien mai crítiques a les revistes o els diaris de la gran ciutat, però feia la recerca que calia), l’Olin va recuperar la seguretat. A terra hi havia una catifa persa. Dos llums de peu projectaven una claror daurada i suau. Sobre l’escriptori, al costat del portacigars, hi havia un llum de sobretaula amb una pantalla verda de rombes. I al costat dels cigars hi havia els tres darrers llibres del Mike Enslin. Edicions de butxaca, és clar; no s’havien publicat en tapa dura.

«El meu amfitrió també ha fet la seva recerca», va pensar el Mike.

El Mike es va asseure davant de la taula. Esperava que l’Olin s’assegués a l’altra banda, però el va sorprendre. Va agafar la cadira del costat del Mike, va encreuar les cames, es va inclinar endavant sobre la seva panxeta i va tocar el portacigars.

—¿Un cigar, senyor Enslin?

—No, gràcies. No fumo.

Els ulls de l’Olin van anar cap al cigarret que el Mike duia darrere l’orella dreta, col·locat amb la desimboltura amb què l’hauria portat un periodista dels vells temps, sota la targeta de premsa enganxada a la cinta del seu barret flexible. El cigarret havia arribat a formar part d’ell de tal manera que per un moment el Mike sincerament no va entendre què mirava l’Olin. Després va riure, el va agafar, se’l va mirar i va tornar a mirar l’Olin.

—Fa nou anys que no me’n fumo cap —va dir—. El meu germà gran va morir de càncer de pulmó. Ho vaig deixar quan ell es va morir. El cigarret darrere l’orella… —Va arronsar les espatlles—. En part és una posa, en part és superstició, suposo. Com la camisa hawaiana. O com els cigarrets que de vegades veus a les taules o les parets de les cases, emmarcats en caixetes amb un rètol que diu TRENQUEU EL VIDRE EN CAS D’EMERGÈNCIA. ¿L’habitació 1.408 és de fumadors, senyor Olin? Per si es declara una guerra nuclear…

—De fet, sí.

—Bé —va dir el Mike enèrgicament—, un patiment menys en la guàrdia de la nit.

El senyor Olin va tornar a sospirar, però aquest sospir no tenia el to desconsolat del sospir del vestíbul. Sí, era el despatx, va decidir el Mike. El despatx de l’Olin, el seu lloc especial. Fins i tot aquella tarda, quan el Mike havia vingut acompanyat del Robertson, l’advocat, l’Olin havia semblat menys atordit mentre eren allà. ¿Per què no? ¿En quin altre lloc et podies sentir més segur, que al teu espai especial? El despatx de l’Olin era una cambra amb bones fotografies a les parets, una bona catifa a terra i bons cigars a l’humidificador. Segur que un munt de directors havien fet un munt de tractes allà dins des del 1910; a la seva manera era tan novaiorquès com la rossa del vestit negre escotat, l’olor de perfum i la promesa no verbal d’enlluernador sexe novaiorquès a la matinada.

—Encara es pensa que no el podré convèncer de desdir-se d’aquesta idea, ¿oi? —va preguntar l’Olin.

—Sé que no pot —va dir el Mike, i es va tornar a col·locar el cigarret darrere l’orella. No s’engominava els cabells amb Vitalis o crema d’oli Wildroot com feien aquells antics i pintorescos escrivents dels barrets tous, però es continuava canviant el cigarret cada dia, igual que es canviava els calçotets. Darrere les orelles se sua; si es mirava el cigarret al final del dia, abans de llençar aquella llargària letal no fumada al vàter, el Mike podia veure el feble residu de color groc taronja de la suor en el prim paper blanc. Canviar-se el cigarret no augmentava la temptació d’encendre’l. Ara li semblava incomprensible com havia pogut fumar tant durant gairebé vint anys —trenta cigarrets al dia i de vegades quaranta. Per què ho havia fet era una pregunta més bona.

L’Olin va recollir la petita pila de llibres de sobre l’assecant.

—Espero sincerament que s’equivoqui.

El Mike va obrir la cremallera de la butxaca lateral de la seva bossa. En va treure una petita enregistradora Sony.

—¿Li fa res si gravo aquesta conversa, senyor Olin?

L’Olin va fer un gest d’assentiment amb la mà. El Mike va prémer gravar i es va encendre el llumet vermell. La roda va començar a girar.

Mentrestant, l’Olin es mirava la petita pila de llibres i n’anava llegint els títols. Com sempre que veia els seus llibres en mans d’una altra persona, el Mike Enslin sentia una estranya barreja d’emocions: orgull, angúnia, alegria, provocació i vergonya. No tenia per què avergonyir-se’n, l’havien mantingut la mar de bé els darrers cinc anys, i no s’havia de partir els beneficis amb cap productora («putes de l’edició», en deia el seu agent, potser en part per enveja) perquè les idees eren seves. Tot i que després de vendre tan bé el primer llibre, només un idiota no hauria copsat la idea. ¿Què toca fer després de Frankenstein si no La núvia de Frankenstein?

Tot i així se n’havia anat a Iowa i hi havia estudiat amb Jane Smiley. Una vegada havia estat en un grup amb Stanley Elkin. En algun moment havia aspirat (absolutament ningú del seu actual cercle d’amics i coneguts en tenia ni la més petita idea) a ser publicat com el Poeta Més Jove de Yale. Quan el director de l’hotel va començar a enumerar els seus títols en veu alta, el Mike va començar a desitjar no haver provocat l’Olin amb la gravadora. Més tard sentiria els tons mesurats de l’Olin i s’imaginaria que hi detectava menyspreu. Es va tocar el cigarret de darrere l’orella sense ser-ne conscient del tot.

—Deu nits en deu cases encantades —va dir l’Olin—. Deu nits en deu tombes encantades. Deu nits en deu castells encantats. —Va mirar el Mike amb un perit somriure a les comissures de la boca—. Amb aquest va anar a Escòcia. I no parlem dels boscos de Viena. I tot es dedueix de la renda, ¿oi? Els encantaments són, fet i fet, la seva feina.

—¿Vol anar a parar a algun lloc?

—És sensible a aquest tema, ¿oi? —va preguntar l’Olin.

—Sensible, sí. Vulnerable, no. Si creu que criticant els meus llibres em convencerà perquè me’n vagi del seu hotel…

—No, i ara. Era curiositat i prou. Fa dos dies vaig enviar el Marcel, que és el conserge de dia, a comprar-los, quan vostè es va presentar amb la… seva petició.

—Era un prec, no una petició. I encara ho és. Ja va sentir el senyor Robertson. La llei de l’Estat de Nova York, per no parlar de dues lleis de drets civils federals, li prohibeix que em negui estar-me en aquesta habitació, si jo la demano i l’habitació és buida. I la 1.408 és buida. La 1.408 sempre és buida, últimament.

Però el senyor Olin no es va desviar del tema dels tres últims llibres del Mike —best sellers segons el New York Times—, encara no. Els va tornar a fullejar per tercera vegada. La llum tènue es reflectia a les cobertes llampants. Hi havia molt color morat a la coberta. El morat venia millor els llibres de por que cap altre color. Al Mike l’hi havien dit.

—No havia tingut temps de mirar-me’ls bé fins a aquesta tarda —va dir l’Olin—. He estat molt enfeinat. Com sempre. El Dolphin és perit per als estàndards de Nova York, però funcionem al noranta per cent d’ocupació i normalment cada hoste que travessa la porta ho fa amb un problema.

—Com jo.

L’Olin va somriure una mica.

—Diria que vostè és un problema força especial, senyor Enslin. Vostè i el seu senyor Robertson i les seves amenaces.

El Mike es va tornar a irritar. No havia fet cap amenaça, si no era que el mateix Robertson es considerés una amenaça. I s’havia vist obligat a fer servir un advocat, com un home es veu obligat a utilitzar una palanca per forçar un pany rovellat on ja no es pot ficar la clau.

«El pany no és teu», va dir-li una veueta interior, però les lleis de l’Estat i el país deien una altra cosa. La llei deia que l’habitació 1.408 de l’Hotel Dolphin era a la seva disposició si la volia, sempre que ningú l’hagués demanat abans.

Es va adonar que l’Olin l’observava, encara amb aquell petit somriure. Com si hagués seguit el diàleg interior del Mike paraula per paraula. Era una sensació incòmoda, i el Mike començava a trobar aquella reunió inesperadament incòmoda. Se sentia com si hagués estat a la defensiva des del moment que havia posat l’enregistradora sobre la taula (que normalment era intimidatòria) i l’havia engegada.

—Si vol anar a parar a algun lloc, senyor Olin, em temo que m’he perdut ja fa una estona. I he tingut un dia molt cansat. Si la nostra trifulga sobre l’habitació 1.408 s’ha acabat, m’agradaria pujar i…

—He llegit un… d’això, ¿com en diria? ¿Assaigs? ¿Contes?

Pagafactures era com en deia el Mike, però no pensava dir-ho amb l’enregistradora engegada. Encara que fos la seva cinta.

—Històries —va decidir l’Olin—. He llegit una història de cada llibre. La de la casa Rilsby a Kansas del seu llibre Cases encantades…

—Ah, sí. Els assassinats de la destral. —No havien enxampat mai l’individu que havia fet bocins l’Eugene Rilsby juntament amb els sis membres de la família.

—Això mateix. I el de la nit que va passar acampat a les tombes dels amants d’Alaska que es van suïcidar (els que la gent encara diu que veu passejant-se per Sitka) i el relat de la nit que va passar al castell de Gartsby. Aquest és força divertit, de fet. M’he quedat parat.

Les orelles del Mike estaven atentament sintonitzades per detectar qualsevol nota subjacent de menyspreu fins i tot en el comentari més innocu dels seus llibres Deu nits, i no tenia cap dubte que de vegades notava menyspreu allà on no n’hi havia (el Mike havia descobert que poques persones de la terra són tan paranoiques com l’escriptor que creu, en el fons del seu cor, que no val res), però no creia que l’home parlés amb menyspreu.

—Gràcies —va dir—, suposo. —Va mirar l’enregistradora. Normalment el seu ullet vermell semblava observar l’interlocutor, com desafiant-lo a ficar la pota. Aquell vespre semblava que mirés directament el Mike.

—Oh, sí, ha estat un compliment. —L’Olin va picar els llibres amb els dits—. Espero acabar-me els altres…, per l’estil. És l’estil el que m’agrada. Pensi que em va fer riure amb les seves aventures sobrenaturals al castell de Gartsby, i em va sorprendre descobrir que escrivia tan bé. Que era tan subtil. M’esperava més sang i fetge.

El Mike es va preparar per al que estava segur que vindria a continuació, la versió de l’Olin d’allò de «què fa una noia com tu en un lloc com aquest». L’Olin, l’hostaler refinat, amfitrió de dones rosses que duien vestits negres per sortir de nit, patró d’homes desnerits i a punt de jubilar-se que portaven esmòquings i tocaven cançons antigues com «Night and Day» al bar de l’hotel. L’Olin, que segurament llegia Proust quan tenia la nit lliure.

—Però aquests llibres també són inquietants. Si no els hagués llegit, aquesta nit no crec que m’hagués pres la molèstia d’esperar-lo. Tan bon punt vaig veure l’advocat amb el maletí, vaig tenir clar que vostè tenia intenció d’estar-se en aquella habitació, i que res del que li digués el dissuadiria. Però els llibres…

El Mike va allargar la mà i va apagar l’enregistradora: aquell ullet vermell el començava a posar nerviós.

—¿Vol saber per què faig una cosa tan baixa? ¿És això?

—Dono per fet que ho fa pels diners —va dir l’Olin suaument—. I em sembla que els seus guanys no són pas baixos, si més no al meu parer…, tot i que em sembla curiós que hagi tret aquesta conclusió tan a la lleugera.

El Mike va sentir una escalfor a les galtes. No, allò no estava funcionant com hauria volgut; mai no havia apagat de cop l’enregistradora enmig d’una conversa. Però l’Olin no era el que semblava. «Em vaig deixar enganyar per les seves mans», va pensar el Mike. «Aquestes manetes rodanxones de director d’hotel amb les ungles netes i polides».

—El que m’ha amoïnat, el que m’ha espantat, és que estava llegint l’obra d’un home intel·ligent i valuós que no creia ni un borrall del que escrivia.

Allò no era del tot veritat, va pensar el Mike. Potser havia escrit dues dotzenes d’històries en les quals creia, i n’havia publicat unes quantes. Havia escrit quantitats ingents de poesia en la qual creia durant els seus primers divuit mesos a Nova York, quan es moria de gana amb la nòmina de The Village Voice. Però, ¿per ventura creia que el fantasma sense cap d’Eugene Rilsbu caminava a la llum de la lluna per la casa de pagès buida que tenia a Kansas? No. Havia passat una nit en aquella casa, havia acampat sobre el terra brut i ple de bonys de la cuina i no havia vist res que fes més por que dos ratolins escapolint-se entre els taulons del terra. Havia passat una nit calorosa d’estiu a les ruïnes del castell de Transilvània on se suposava que el Vlad Tepes encara rebia i els únics vampirs que s’hi havien presentat havien estat una boira de mosquits europeus. Durant la nit que va acampar al costat de la tomba de l’assassí en sèrie Jeffrey Dahmer, una figura blanquinosa i tacada de sang brandant un ganivet havia sorgit de la foscor a les dues de la matinada, però les rialletes dels amics de l’aparició l’havien delatat, i el Mike Enslin no n’havia quedat gaire impressionat, fet i fet; distingia un fantasma adolescent brandant un ganivet de goma sense gaires dificultats. Però no tenia cap intenció d’explicar-ho a l’Olin. No es podia permetre…

Però sí que podia. L’enregistradora (un error de bon començament, ara ho veia) tornava a estar desada, i aquella reunió era tan extraoficial com podia ser-ho. A més, d’una manera estranya començava a admirar l’Olin. I quan admiraves algú, tenies ganes d’explicar-li la veritat.

—No —va dir—, no crec en dimonis, ni fantasmes ni bèsties de potes llargues. També penso que és una sort que no existeixin, perquè tampoc crec que existeixi un Déu bo que ens en protegeixi. Això és el que crec, però sempre he mantingut la ment oberta. No guanyaré mai el premi Pulitzer per investigar el fantasma bordaire del cementiri de Mount Hope, però si hagués aparegut n’hauria escrit amb imparcialitat.

L’Olin va dir alguna cosa, només una paraula, però tan baixet que el Mike no el va entendre.

—¿Com diu?

—He dit que no. —L’Olin el va mirar gairebé com si s’excusés.

El Mike va sospirar. L’Olin es pensava que era un mentider. Quan arribes en aquest punt, l’única possibilitat és tancar fort els punys o distanciar-te totalment de la discussió.

—¿Per què no ho deixem per a un altre dia, senyor Olin? Pujaré i em rentaré les dents. Potser veuré materialitzar-se el senyor Kevin O’Malley darrere meu al mirall del lavabo.

El Mike va començar a aixecar-se de la cadira, i l’Olin va allargar una de les seves mans grassones i perfectament arreglades per aturar-lo.

—No dic que sigui un mentider —va dir—, però, senyor Enslin, vostè no hi creu. Els fantasmes poques vegades s’apareixen a les persones que no hi creuen, i quan se’ls apareixen, poques vegades es deixen veure. Diantre, l’Eugene Rilsby podia haver llançat el seu cap tallat pel passadís de casa seva i vostè no hauria sentit res!

El Mike es va posar dret, i després es va ajupir per recollir la bossa.

—Si és així, no m’he de preocupar per res a l’habitació 1.408, ¿oi?

—Ja ho crec que sí —va dir l’Olin—. I tant que sí. Perquè no hi ha fantasmes a l’habitació 1.408 i no n’hi ha hagut mai. Però allà hi ha alguna cosa, jo mateix l’he sentida. I no es tracta de la presència d’un esperit. En una casa abandonada o en un castell antic, el seu escepticisme pot servir-li de protecció. A l’habitació 1.408, el fa més vulnerable. No ho faci, senyor Enslin. És per això que l’he esperat aquest vespre, per demanar-li, per pregar-li, que no ho faci. De tota la gent de la Terra que no ha de fer res en aquella habitació, l’home que va escriure aquests llibres de fantasmes alegres i oportunistes n’encapçala la llista.

El Mike ho va sentir i no ho va sentir alhora. «I tu has apagat l’enregistradora!», desvariava. «Em fa posar nerviós perquè apagui l’enregistradora i llavors es converteix en un Boris Karloff celebrant el Cap de Setmana de Por de les Estrelles. Igualment el penso citar. Si no li agrada, que em posi una demanda».

De sobte li havien agafat unes ganes boges de pujar, no sols per acabar d’una vegada la seva llarga nit en una cambra d’habitació que feia cantonada, sinó perquè volia transcriure el que l’Olin acabava de dir mentre encara ho tenia fresc a la memòria.

—Prengui una copa, senyor Enslin.

—No, gràcies…

El senyor Olin va ficar una mà a la butxaca de l’americana i en va treure una clau amb una gran anella de llautó. El llautó semblava vell, radiat i mat. Duia el número 1.408 gravats.

—L’hi prego —va dir l’Olin—. Faci’m aquest favor. Vostè em dedica deu minuts més del seu temps, justos per prendre un escocès, i jo li dono aquesta clau. Li donaria gairebé el que fos perquè canviés de parer, però m’agrada pensar que sé reconèixer el que és inevitable a la primera.

—¿Encara fan servir claus de debò? —va preguntar el Mike—. És un detall refinat. Antic.

—El Dolphin es va passar al sistema de targetes el 1979, senyor Enslin, l’any que jo vaig entrar-hi de director. La 1.408 és l’única habitació de la casa que encara s’obre amb clau. No calia posar-li un pany de targeta a la porta, perquè no hi havia mai ningú; l’habitació va estar ocupada per darrera vegada per un client el 1978.

—No foti! —El Mike es va tornar a asseure, i va tornar a agafar l’enregistradora. Va prémer el botó gravar i va dir:

—El director de la casa Olin afirma que la 1.408 no ha estat llogada per cap client des de fa més de vint anys.

—Encara sort que la 1.408 no ha necessitat un pany de targeta a la porta, perquè estic totalment convençut que no funcionaria. A l’habitació 1.408 els rellotges de polsera digitals no funcionen. De vegades s’endarrereixen, de vegades deixen de funcionar, però l’hora no te la diuen. A l’habitació 1.408 no te la diuen. Passa el mateix amb les calculadores de butxaca i els telèfons mòbils. Si porta un busca, senyor Enslin, li aconsello que l’apagui, perquè un cop entri a l’habitació 1.408, començarà a sonar a l’atzar. —Va callar—. I tampoc és garantia que no ho faci si l’apaga; es pot tornar a posar en funcionament tot sol. L’única solució segura és treure-li les piles. —Va prémer l’STOP de l’enregistradora sense ni mirar els botons; el Mike va suposar que feia servir un model similar per dictar informes—. De fet, senyor Enslin, l’única solució segura és no acostar-se gens ni mica a aquesta habitació.

—Això no pot ser —va dir el Mike, va tornar a agafar l’enregistradora i la va desar una altra vegada—, però crec que li acceptaré la copa.

Mentre l’Olin servia les begudes del bar de roure fumat que hi havia amagat darrere d’una pintura a l’oli de la Cinquena Avinguda al tombant de segle, el Mike li va preguntar com sabia l’Olin, si l’habitació havia estat buida des del 1978, que allà dins no funcionaven els estris tecnològics.

—No pretenia donar-li a entendre que ningú havia travessat aquella porta des del 1978 —va contestar l’Olin—. D’entrada, hi ha les cambreres, que li fan una repassada una vegada al mes. Això vol dir…

El Mike, que feia quatre mesos que treballava en Deu habitacions d’hotel encantades, va dir:

—Ja sé què vol dir.

Fer una repassada a una habitació buida incloïa obrir les finestres per airejar-la, treure la pols, netejar el vàter amb un desinfectant blau i canviar les tovalloles. Els llençols segurament no, si no era una neteja a fons. Va pensar que potser s’hauria d’haver endut el sac de dormir.

Tot travessant la catifa persa amb les copes a la mà, l’Olin va interpretar els pensaments del Mike en l’expressió de la seva cara.

—Li han canviat els llençols aquesta mateixa tarda, senyor Enslin.

—¿Per què no em tuteja? Digui’m Mike.

—No crec que m’hi sentís còmode —va dir l’Olin, allargant una copa al Mike.

—A la seva salut.

—I a la seva. —El Mike va aixecar la copa, amb la intenció de brindar amb l’Olin, però ell es va apartar.

—No, per vostè, senyor Enslin. Hi insisteixo. Aquesta nit tots dos hem de beure a la seva salut. Ho necessitarà.

El Mike va sospirar, va picar la vora de la seva copa amb la vora de la de l’Olin i va dir:

—Per mi. Hauria estat com a cal sogre en una pel·lícula d’horror, senyor Olin. Podria haver fet de majordom tenebrós que intenta advertir la jove parella que s’acaba de casar perquè se’n vagi del Castell Condemnat.

L’Olin es va asseure.

—És un paper que no he hagut de fer sovint, gràcies a Déu.

L’habitació 1.408 no apareix a cap dels llocs web de fenòmens paranormals o psíquics…

«Això canviarà després del meu llibre», va pensar el Mike, fent un glop.

—… i no hi ha cap ruta dels fantasmes amb parades a l’Hotel Dolphin, tot i que sí que la fan al Sherry-Netherland, el Plaza i el Park Lane. Hem mantingut la 1.408 tan discretament com hem pogut…, tot i que, evidentment, la història sempre ha estat a l’abast dels investigadors que eren tenaços i tenien sort.

El Mike es va permetre un petit somriure.

—La Veronique ha canviat els llençols —va dir l’Olin—. Jo l’he acompanyat. S’hauria de sentir afalagat, senyor Enslin; és gairebé com si li canviés els llençols la reialesa. La Veronique i la seva germana van entrar al Dolphin de cambreres el 1971 o 1972. La Vee, com li diem, és l’empleada més antiga de l’Hotel Dolphin, i té com a mínim sis anys d’antiguitat més que jo. En aquest temps l’han ascendit a majordoma. Crec que feia sis anys que no canviava cap llençol, tot i que fins al 1992 ella i la seva germana sempre airejaven la 1.408. La Veronique i la Celeste eren bessones, i el lligam entre elles semblava fer-les…, no sabria com dir-l’hi. No immunes a la 1.408, però sí capaces de resistir-ne el poder…, si més no la poca estona que necessitaven per airejar una mica l’habitació.

—No em dirà pas que la germana de la Veronique va morir a l’habitació, ¿oi?

—No, res d’això —va dir l’Olin—. Va deixar de treballar aquí cap al 1988, perquè no estava bé de salut. Però no descarto la idea que la 1.408 tingués alguna cosa a veure en l’empitjorament del seu estat mental i físic.

—Em sembla que ens hem entès força bé, senyor Olin. No ho voldria espatllar dient-li que trobo que això que diu és ridícul.

L’Olin va riure.

—És molt cap quadrat per ser un estudiós del món del misteri.

—Ho dec als meus lectors —va dir el Mike tranquil·lament.

—Suposo que podria haver deixat la 1.408 tal com estava durant tots aquests anys —va mussitar el director d’hotel—. La porta tancada, els llums apagats, les cortines corregudes perquè no entri el sol i descoloreixi la catifa, la vànova fins a dalt, el menú de l’esmorzar al llit…, però no puc sofrir pensar que l’aire s’hi enrareix com en unes golfes. No podia sofrir pensar en la pols amuntegant-se fins que es fa espessa i es torna borrissol. No sé si això vol dir que sóc un melindros o directament un obsessiu.

—Vol dir que és un director d’hotel.

—Potser sí. Sigui com sigui, la Vee i la Cee endreçaven aquella habitació molt de pressa, només una repassada, fins que la Cee es va retirar i a la Vee la van ascendir. Després d’això, vaig posar altres cambreres a fer-ho, de dues en dues, però sempre en triava dues que s’avinguessin força…

—¿Amb l’esperança que aquest lligam contrarestés els mals esperits?

—Amb aquesta esperança, sí. Pot fer tanta mofa com vulgui dels esperits de l’habitació 1.408, senyor Enslin, els sentirà de seguida, d’això n’estic segur. El que hi ha en aquella habitació no sé què és, però no és tímid.

»En moltes ocasions, totes les que podia, jo anava amb les cambreres per supervisar-les. —Va callar, i després va afegir gairebé a contracor—: Per treure-les d’allà, suposo, si començava a passar alguna cosa espantosa. No va passar mai res. Unes quantes van tenir atacs de plors, una va tenir un atac de riure; no sé per què una persona que riu sense control fa més por que una que plora, però és així. Unes quantes es van desmaiar. Però no va passar res irreparable. Durant aquells anys vaig tenir prou temps per fer uns experiments primitius, amb busques i mòbils i tot plegat, però mai va passar res gaire terrible. Gràcies a Déu. —Va tornar a callar, i després va afegir en un to estrany i monòton—: Una es va quedar cega.

—¿Què?

—Es va quedar cega. Es deia Rommie Van Gelder. Estava traient la pols al televisor, i tot d’una es va posar a xisclar. Li vaig preguntar què li passava. Va deixar anar el drap de la pols i es va tapar els ulls amb les mans i va cridar que estava cega…, però que veia uns colors esborronadors. Van desaparèixer tan bon punt la vaig treure de la cambra, i quan la vaig baixar al vestíbul amb l’ascensor, ja començava a tornar-hi a veure.

—No m’explica això només per espantar-me, ¿oi, senyor Olin? ¿Perquè me’n vagi?

—Ja hi pot pujar de peus que no. Coneix la història de l’habitació, començant pel suïcidi del seu primer ocupant.

El Mike la coneixia. Un tal Kevin O’Malley, un venedor de màquines de cosir, s’havia llevat la vida el 13 d’octubre de 1910, amb un salt que va deixar vídua i set orfes.

—Cinc homes i una dona han saltat de l’única finestra d’aquella habitació, senyor Enslin. Tres dones i un home han mort per sobredosi de pastilles en aquella habitació, dues persones les van trobar al llit, dues a la cambra de bany, una a la banyera i una asseguda al vàter. Un home es va penjar de l’armari el 1970…

—Henry Storkin —va dir el Mike—. Aquell segurament va ser accidental…, asfíxia eròtica.

—Potser sí. També hi va haver el Randolph Hyde, que es va tallar les venes, i després es va tallar els genitals per si un cas mentre s’estava dessagnant. Allò no va ser asfíxia eròtica. El cas és, senyor Enslin, que si no el puc fer desdir de la seva intenció amb un historial de dotze suïcidis en seixanta-vuit anys, dubto que els ofecs i fibril·lacions de quatre cambreres l’aturin.

«Ofecs i fibril·lacions, molt bona», va pensar el Mike, i va decidir que ho faria servir per al llibre.

—Poques de les parelles que han fet dissabte a la 1.408 durant aquests anys hi han volgut tornar després d’unes quantes vegades —va dir l’Olin, i es va acabar la copa amb un glopet polit.

—Tret de les bessones franceses.

—La Vee i la Cee, té raó —va corroborar l’Olin.

Al Mike tant se li’n donaven les cambreres i els seus…, ¿com n’havia dit l’Olin?, els seus ofecs i fibril·lacions. Sí que l’havia amargat una mica l’enumeració dels suïcidis de l’Olin…, com si el Mike fos prou totxo per haver passat per alt, no el fet en si, sinó la importància que tenia. Tret que, de fet, no en tenia cap, d’importància. Tant Abraham Lincoln com John Kennedy tenien vicepresidents que es deien Johnson; els noms Lincoln i Kennedy tenien set lletres; tant Lincoln com Kennedy havien estat elegits en anys acabats en 60. ¿Què demostraven totes aquestes coincidències? Res de res.

—Els suïcidis faran un bon capítol del meu llibre —va dir el Mike—, però ja que l’enregistradora està apagada, li diré que representen el que un estadístic a qui consulto anomena «efecte grapat».

—Charles Dickens en deia «efecte patata» —va dir l’Olin.

—¿Com diu?

—Quan el fantasma de Jacob Marley parla per primera vegada a Scrooge, aquest li diu que no pot ser res més que una gota de mostassa o un bocinet de patata poc feta.

—¿Figura que fa gràcia, això? —va preguntar el Mike, un pèl fredament.

—Res d’això em sembla que faci gràcia, senyor Enslin. Res en absolut. Escolti’m atentament, l’hi prego. La Celeste, germana de la Vee, va morir d’un atac de cor. En aquell moment, patia d’un Alzheimer en estadi mitjà, una malaltia que se li va manifestar de molt jove.

—Tanmateix, la seva germana està bé, segons el que vostè m’ha dit abans. Una història americana d’èxit, de fet. Com vostè mateix, senyor Olin, veient-lo. ¿Quantes vegades ha entrat i sortit de l’habitació 1.408? ¿Cent? ¿Dues-centes?

—Durant períodes de temps molt breus —va dir l’Olin—. Deu venir a ser com entrar en una habitació plena de gas verinós. Si t’aguantes la respiració, pot ser que no et passi res. Veig que no li agrada aquesta comparació. Sens dubte la troba fora de lloc, potser ridícula. Però jo trobo que és bona.

Es va posar els dits en forma de campana sota la barbeta.

—També és possible que algunes persones reaccionin més de pressa i amb més violència al que sigui que viu en aquella habitació, tal com algunes persones que fan immersió tenen més tendència a les apoplexies que altres. Al llarg de quasi un segle de funcionament, al Dolphin el personal de l’hotel s’ha anat convencent que l’habitació 1.408 estava enverinada. S’ha convertit en part de la història, senyor Enslin. Ningú en parla, ni ningú esmenta que aquí, com en tants hotels, el pis catorzè és de fet el tretzè…, però se sap. Si tinguéssim tots els fets i anècdotes relacionats amb aquella habitació, ens explicarien una història sorprenent…, i més incòmoda que aquestes que agraden tant als seus lectors.

»Diria, per exemple, que tots els hotels de Nova York han tingut suïcidis, però estaria disposat a jugar-m’hi la vida que només al Dolphin n’hi ha hagut una dotzena a la mateixa habitació. I deixant de banda la Celeste Romandeau, ¿què me’n diu, de les morts naturals de la 1.408? ¿Les anomenades morts naturals?

—¿Quantes n’hi ha hagut? —La idea que hi hagués hagut morts suposadament naturals a la 1.408 no se li havia passat pel cap.

—Trenta —va contestar l’Olin—. Trenta, com a mínim. Trenta que jo sàpiga.

—Menteix! —Li van sortir les paraules de la boca abans que les pogués controlar.

—No, senyor Enslin, l’hi ben asseguro. ¿Es pensa que mantenim buida aquella habitació basant-nos només en supersticions de velles o en una estúpida tradició novaiorquesa…, en la idea, potser, que tot bon hotel antic hauria de tenir un esperit inquiet passejant-se al ritme de la suite de les cadenes invisibles?

El Mike Enslin es va adonar que una idea semblant —no verbalitzada, però tanmateix concebuda— li havia estat rondant pel cap en l’elaboració del seu nou llibre de les Deu nits. Sentir com l’Olin se’n burlava en el to irritat d’un científic que es mofa d’un natiu amb un amulet contra les bruixes no va fer res per calmar la seva mortificació.

—En el ram de l’hostaleria tenim les nostres supersticions i tradicions, però no permetem que interfereixin en el negoci, senyor Enslin. Hi ha una vella dita del Mitjà Oest, on vaig començar a treballar: «No hi ha habitacions amb corrents d’aire quan els vaquers són a ciutat». Si en tenim de buides, les omplim. L’única excepció a aquesta regla que he fet en ma vida i l’única conversa com aquesta que he tingut està relacionada amb l’habitació 1.408, una habitació del tretzè pis la suma dels números de la qual fa tretze.

L’Olin va mirar el Mike Enslin als ulls.

—En aquella habitació no sols hi ha hagut suïcidis, sinó també infarts i atacs epilèptics. Un home que es va estar en aquella cambra, era el 1973, sembla que es va ofegar en un bol de sopa. Segur que dirà que això és absurd, però vaig parlar amb l’home que era cap de seguretat de l’hotel en aquell moment, i ell havia vist el certificat de defunció. El poder del que sigui que habita en aquella habitació sembla que és menys fort cap a migdia, i és quan sempre es fa la neteja, i tanmateix sé que unes quantes cambreres que han airejat l’habitació pateixen ara problemes cardíacs, emfisema i diabetis. Fa tres anys hi va haver un problema amb la calefacció d’aquella planta, i el senyor Neal, el cap de manteniment en aquella època, va haver d’entrar en diverses habitacions per comprovar els radiadors. La 1.408 en va ser una. Llavors es trobava perfectament, tant a l’habitació com immediatament després, però va morir l’endemà a la tarda d’una hemorràgia cerebral.

—Una coincidència —va dir el Mike. Però no podia negar que l’Olin era bo. Si l’home hagués estat monitor de colònies, hauria aterrit el noranta per cent dels nanos a la primera ronda d’històries de por al foc de camp.

—Coincidències —va repetir l’Olin baixet, i sense gens de pompositat. Va aixecar la clau passada de moda en l’anella de llautó passada de moda—. ¿Com té el cor, senyor Enslin? ¿I, posats a preguntar, la pressió i l’estat psicològic?

Al Mike li va semblar que li costava un esforç real i conscient aixecar la mà…, però quan la va bellugar, va anar tot bé. Va acostar la mà a la clau sense que li tremolés, o almenys li va fer aquest efecte.

—Excel·lent —va dir, agafant l’anella de llautó gastada—. A més, porto la meva camisa hawaiana de la sort.

L’Olin va insistir a acompanyar el Mike al catorzè pis amb l’ascensor, i el Mike no s’hi va oposar. Li feia gràcia comprovar si, un cop sortissin del despatx del director i caminessin pel passadís que duia als ascensors, l’home adoptaria la seva personalitat més insegura; si es convertiria una altra vegada en el pobre senyor Olin, el lacai que havia caigut a les urpes de l’escriptor.

Un home amb un esmòquing —el Mike va suposar que era el director del restaurant o el maître— els va aturar, va oferir a l’Olin un feix de papers i li va murmurar alguna cosa en francès. L’Olin va murmurar també, fent que sí amb el cap, i ràpidament va posar la seva signatura als fulls. L’home del bar tocava «Autumn in New York». Des d’aquella distància, ressonava una mica, com la música que se sent en somnis.

L’home de l’esmòquing va dir «Merci bien» i se’n va anar. El Mike i el director de l’hotel van seguir el seu camí. L’Olin va tornar a preguntar-li si li podia portar la bosseta, però el Mike s’hi va tornar a negar. A l’ascensor, el Mike es va sentir atret per la filera gairebé triple de botons. Tot era on havia de ser, no hi havia buits…, i, tanmateix, si t’ho miraves amb atenció, veies que sí que n’hi havia. El botó marcat amb un 12 anava seguit d’un de marcat amb un 14. «Com si», va pensar el Mike, «poguessin fer desaparèixer el número ometent-lo del panell de control de l’ascensor».

Disbarats… però l’Olin tenia raó; es feia arreu del món.

Mentre l’ascensor pujava, el Mike va dir:

—Tinc una curiositat: ¿per què no es va limitar a crear un resident de ficció per a l’habitació 1.408, si a tots els fa tanta por com diu que els fa? Posats a fer, senyor Olin, ¿per què no es declara vostè el seu resident?

—Suposo que em feia por que m’acusessin de frau, no les persones responsables de fer complir els drets civils estatals i federals (el personal de l’hotel se sent davant de les lleis de drets civils si fa no fa com molts dels seus lectors es deuen sentir davant de les cadenes que ressonen en la nit), però sí els meus caps, si se n’assabentaven. Si no el podia convèncer de no estar-se a la 1.408, no crec que hagués tingut sort tampoc a l’hora de convèncer la junta de direcció de la Stanley Corporation que vaig retirar una habitació estupenda del mercat perquè em feia por que un encanteri provoqués de tant en tant que un viatjant de comerç saltés per la finestra i s’estampés al carrer Seixanta-u.

Al Mike li va semblar la cosa més inquietant que havia dit l’Olin fins llavors.

«Perquè ja no prova de convence’m», va pensar. «No sé quins poders de venedor tenia al seu despatx, potser és una vibració que surt de la catifa persa, però aquí els perd. És competent, sí, això s’ha vist quan ha signat els papers del maître, però no és un venedor. No té magnetisme personal. Aquí fora no. Però s’ho creu. S’ho creu tot».

Sobre la porta, el 12 il·luminat es va apagar i es va encendre el 14. L’ascensor es va aturar. La porta es va obrir i es va veure un corredor d’hotel d’allò més normal amb una catifa vermella i daurada (evidentment no era persa) i instal·lacions elèctriques que imitaven llums de gas del segle XIX.

—Ja hi som —va dir l’Olin—. El seu pis. Em perdonarà si el deixo aquí. La 1.408 és a la seva esquerra, al final del passadís. Si no m’hi veig obligat, no m’hi acosto mai més enllà d’aquí.

En sortir de l’ascensor, el Mike Enslin va notar que les cames se li tornaven més feixugues. Es va girar cap a l’Olin: un homenet grassó amb una americana negra i una corbata de color de vi perfectament nuada. L’Olin s’estrenyia les mans, i el Mike va veure que la cara de l’homenet estava pàl·lida com la cera. Al seu front alt i llis hi tenia gotetes de suor.

—Hi ha telèfon a l’habitació, evidentment —va dir l’Olin—. Pot provar de fer-lo servir, si té cap problema…, però dubto que funcioni. Si l’habitació no ho vol, no funcionarà.

El Mike va pensar en una resposta, alguna cosa com ara que això almenys li estalviaria la factura del servei d’habitacions, però tot d’una tenia la llengua tan pesada com les cames. La tenia enganxada a la part baixa de la boca.

L’Olin va allargar la mà que duia darrere l’esquena, i el Mike va veure que li tremolava.

—Senyor Enslin —va dir—. Mike. No ho faci. Per l’amor de Déu…

Abans que pogués acabar la frase, les portes de l’ascensor es van tancar i el van tallar. El Mike es va quedar quiet un moment, en el silenci perfecte d’aquell pis d’un hotel de Nova York que ningú del personal admetria que era el tretzè pis de l’Hotel Dolphin, i va pensar a allargar la mà i cridar l’ascensor.

Però si ho feia, l’Olin hauria vençut. I hi hauria un forat enorme on hauria hagut d’haver-hi el millor capítol del seu nou llibre. Els lectors potser no ho sabrien, el seu editor i el seu agent potser no ho sabrien, el Robertson —l’advocat— potser no ho sabria…, però ell sí.

En lloc de cridar l’ascensor, va aixecar la mà i es va tocar el cigarret que duia a l’orella —aquell gest vell i distret que ja no s’adonava que feia— i es va estirar el coll de la camisa de la sort. A continuació va travessar el passadís cap a la 1.408, gronxant la bossa al costat de la cama.

II

L’artilugi més interessant que va quedar després de la breu estada del Michael Enslin (va durar uns setanta minuts) a l’habitació 1408 van ser els onze minuts de cinta enregistrada a la seva minienresgistradora, que va quedar una mica socarrimada, però ni de bon tros destruïda. El més fascinant de la narració era la poca narració que hi havia. I la raresa dels comentaris, cada vegada més estrambòtics.

La minienregistradora havia estat un regal de la seva exdona, feia cinc anys, amb qui havia continuat mantenint amistat. En la seva primera «expedició de cas» (la casa Rilsby a Kansas) se l’havia endut gairebé a l’últim moment, juntament amb els seus cinc quaderns i un estoig de pell ple de llapis amb punta. Quan es va parar davant de la porta de l’habitació 1.408 de l’Hotel Dolphin al cap de tres llibres, només duia un bolígraf i un quadern de notes més cinc cintes verges de noranta minuts a més de la que havia posat a l’aparell abans de sortir de casa.

Havia descobert que li anava més bé dictar que prendre notes; podia recollir les anècdotes, algunes la mar de bones, mentre les vivia: els ratpenats que se li havien abraonat a la torre suposadament encantada del castell de Gartsby, per exemple. Havia xisclat com una noieta en la seva primera visita a una casa encantada del parc d’atraccions. Els amics que ho sentien sempre s’ho passaven la mar de bé.

A més, la petita enregistradora era més pràctica que les notes escrites, sobretot quan s’estava en un cementiri glacial de New Brunswick i li queia al damunt una tempesta de pluja i vent a les tres de la matinada. No es podien prendre notes gaire bones en aquestes circumstàncies, però es podia parlar…, que era el que havia fet el Mike, enraonar i enraonar mentre intentava sortir de la tenda molla, sense perdre mai de vista l’ull vermell consolador de la minienregistradora. Al llarg dels anys i les «expedicions de cas», l’enregistradora Sony s’havia convertit en una amiga. A la cinta filamentosa que rodava en la seva bobina no havia enregistrat mai un relat de primera mà d’un fenomen sobrenatural real, i això incloïa els comentaris inconnexos que havia fet mentre era a la 1.408, però no era estrany que hagués arribat a tenir aquells sentiments d’afecte per la maquineta. Els camioners de llargues distàncies acaben estimant els seus Kenworths i Jimmy-Petes; els escriptors estimen especialment una ploma o una màquina d’escriure atrotinada; les dones de la neteja professionals es neguen a renunciar a la vella Electrolux. El Mike no s’havia hagut d’enfrontar mai amb un fantasma de debò o amb un fenomen psicoquinètic només amb l’enregistradora —la seva versió de la creu i el rast d’alls— per protegir-lo, però l’havia acompanyat en un munt de nits fredes i incòmodes. Era realista, però això no volia dir que fos inhumà.

Els problemes amb la 1.408 van començar fins i tot abans que entrés a l’habitació.

La porta estava torta.

No gaire, però una mica torta sí, segur; estava decantada un pèl cap a l’esquerra. Primer li va fer pensar en pel·lícules de terror en què el director intentava insinuar un estat mental trastornat en un dels personatges decantant la càmera en relació amb el pla. Aquesta associació va anar seguida d’una altra: com es veien les portes quan eres en un vaixell i la mar estava una mica moguda. Anaven endavant i endarrere, anaven de dreta a esquerra, anaven amunt i avall, fins que començaves a estar una mica marejat de cap i d’estómac. No és que se sentís d’aquella manera, en absolut, però, tanmateix…

«Sí que m’hi sento. Una miqueta».

I ho hauria dit, també, ni que només fos per la insinuació de l’Olin que la seva actitud li impedia ser just en el camp indubtablement subjectiu del periodisme dels fenòmens paranormals.

Es va inclinar (conscient que la lleugera sensació de mareig de l’estómac se li passava tan bon punt deixava de mirar la porta subtilment descentrada), va obrir la cremallera de la butxaca de la seva bossa i va agafar la minienregistradora. Va prémer gravar mentre s’incorporava, va veure que s’encenia la llumeta vermella, i va obrir la boca per dir: «La porta de l’habitació 1.408 ens dóna una rebuda única; sembla que l’han instal·lada torta, lleugerament inclinada a l’esquerra».

Va dir «La porta» i prou. Si s’escolta la cinta, se senten els dos mots clarament, «La porta», i després el clic del botó de stop. Perquè la porta no estava pas torta. Estava perfectament recta. El Mike es va girar, va mirar la porta de la 1.409, l’habitació del davant, i després una altra vegada la de la 1.408. Les dues portes eren iguals: blanques amb la placa de números daurada i el pom daurat. Tot perfectament recte.

El Mike es va inclinar, va recollir la seva bossa amb la mà que sostenia la minienregistradora, va moure la clau que duia a l’altra mà cap al pany i es va tornar a aturar.

La porta tornava a estar torta.

Aquesta vegada estava lleugerament inclinada a la dreta.

—Això no té ni solta ni volta —va murmurar el Mike, però tornava a tenir la sensació d’esvalotament a l’estómac. No era com un mareig de mar: era un mareig de mar. Feia dos anys havia anat a Anglaterra amb el vaixell Queen Elizabeth II i una nit hi havia hagut una mala mar horrorosa. El que el Mike recordava més clarament era que estava estirat al llit a la seva cabina, tota l’estona amb ganes de vomitar, però sense acabar de treure res. I que la sensació de vertigen i basques empitjorava quan mirava cap a la porta…, o la taula…, o una cadira…, com es bellugaven endavant i endarrere…, de dreta a esquerra…, amunt i avall…

«Això és culpa de l’Olin», va pensar. «Precisament el que ell volia. T’ha treballat perquè et passés això, nano. T’ha ben enganyat. El tip de riure que es faria si et veiés. El…».

Els seus pensaments es van interrompre quan es va adonar que l’Olin segurament sí que el podia veure. El Mike va mirar pel passadís cap a l’ascensor, i va notar vagament que la lleugera sensació de basca a l’estómac l’abandonava tan bon punt deixava de mirar la porta. A dalt i a l’esquerra dels ascensors, hi va veure el que s’imaginava: una càmera de circuit tancat. Un dels detectius de la casa podia estar-lo mirant en aquell moment, i el Mike hauria jurat que el mateix Olin hi devia ser, i tots dos devien somriure com uns micos. «Així aprendrà a presentar-se aquí amb el seu advocat», devia dir l’Olin. «Que no el veus!», contestaria el guàrdia de seguretat, somrient més alegrement que mai. «Blanc com un fantasma, i encara no ha ni posat la clau al pany. L’ha ben fumut, mestre! Ha mossegat l’ham, la llinya i el plom!».

«Ja podeu anar rient», va pensar el Mike. «Vaig passar la nit a la casa Rilsby, vaig dormir a l’habitació on almenys dos membres de la família van ser assassinats, i ben bé que vaig dormir, tant si us ho creieu com si no. Vaig passar una nit al costat de la tomba del Jeffrey Dahmer i dues làpides més enllà de la de H. P. Lovecraft; em vaig rentar les dents al costat de la banyera on se suposava que Sir David Smythe havia ofegat les seves dues esposes. Fa molt de temps que vaig deixar d’espantar-me amb les històries de foc de camp. Ja podeu anar rient!».

Va tornar a mirar la porta i la va veure recta. Va rondinar, va ficar la clau al pany i la va fer girar. Va obrir la porta. El Mike va entrar. La porta no es va tancar tota sola mentre ell buscava l’interruptor de la llum, deixant-lo en la foscor total (a més, els llums de l’edifici del costat il·luminaven les finestres). Va trobar l’interruptor. Quan el va accionar, es va encendre el llum del sostre, amagat en un reguitzell de penjolls de cristall ornamentals. També es va encendre el llum de sobretaula de l’altre extrem de l’habitació.

La finestra estava situada sobre aquella taula, de manera que la persona que estigués asseguda allà escrivint podia aturar-se un moment i mirar cap al carrer Seixanta-u…, o saltar al carrer Sei-xanta-u, si n’hi venien ganes. Llevat que…

El Mike va deixar la bossa a terra, va tancar la porta i va tornar a prémer el botó de GRAVAR. Es va tornar a encendre la llumeta vermella.

—Segons l’Olin, sis persones han saltat per la finestra des de la qual ara miro el carrer —va dir—, però aquesta nit no penso pas saltar des del pis catorzè…, perdoneu, tretzè, de l’Hotel Dolphin. Hi ha una mena de reixa de ferro o acer a la part de fora. Val més anar sobre segur. La i .408 és el que en podríem dir una suite. L’habitació té dues cadires, un sofà, un escriptori, un moble que segurament conté un televisor i un minibar. La catifa del terra no té res d’especial…, no es pot comparar amb la de l’Olin, creieu-me. El paper pintat, tres quarts del mateix. És…, un moment…

En aquest punt l’oient sent un altre clic a la cinta, quan el Mike va tornar a prémer el botó de stop. L’escassa narració de la cinta té tot aquest estil fragmentari, que és tan diferent de les altres cent cinquanta cintes, si fa no fa, en possessió del seu agent literari. A sobre, la seva veu es va tornant cada vegada més distreta; no és la veu d’una persona que treballa, sinó la d’un individu perplex que ha començat a parlar amb si mateix sense adonar-se’n. El caràcter el·líptic de les cintes i aquella distracció verbal creixent es combinen per donar als oients una clara sensació de neguit. Molts demanen que s’apagui la cinta força abans del final. Les paraules escrites en un full no poden evocar convenientment en un oient la convicció que està escoltant un home que perd, si no el cap, sí la seva apreciació de la realitat convencional, però fins i tot els simples mots suggereixen que passa alguna cosa.

El que havia notat el Mike en aquell punt eren els quadres de la paret. N’hi havia tres: una dona dreta en una escala amb un vestit de nit dels anys vint, un veler a la moda de Currier & Ives, i una natura morta de fruites, aquest darrer pintat en un to de grocs taronges desagradable tant si eren pomes com taronges o plàtans. Tots els quadres estaven emmarcats i amb vidre i tots tres estaven torts. El Mike havia estat a punt d’esmentar que estaven torts a la cinta, però, ¿què en tenia, d’estrany?, ¿per què havien de merèixer un comentari tres quadres descentrats? Que una porta estigués torta…, allò sí que tenia un cert encís amb reminiscències del Gabinet del doctor Caligari. Però aquella porta no n’estava pas, de torta; els ulls li havien jugat una mala passada un moment i prou.

La dona de l’escala es va decantar cap a l’esquerra. També ho va fer el veler on es veien corpulents mariners britànics amb pantalons de campana que, abocats a la barana, admiraven un estol de peixos. La fruita groc taronja —al Mike li semblava un bol de fruita pintat sota la llum d’un sol equatorià sufocant, un sol de desert de Paul Bowles— estava inclinat a la dreta. Tot i que normalment no era una persona primmirada, el Mike va fer la volta a l’habitació i els va redreçar. Només mirar-los, torts d’aquella manera, el feia tornar a sentir un pèl basquejat. Tampoc li va estranyar gaire. Hom es torna susceptible a aquesta sensació; ho havia descobert al Queen Elizabeth II. Li havien dit que si perseveres en aquell període d’augment de la susceptibilitat, t’hi acabes adaptant…, «se’t fan cames de mariner», deia la tripulació. El Mike no havia navegat prou per tenir cames de mariner i tant se n’hi donava. Aquells dies es conformava amb les cames de terra, i si redreçar els tres quadres en la insignificant saleta de la i .408 li posava a to el diafragma, millor.

Hi havia pols al vidre que protegia les pintures. Va passar els dits per la natura morta i va deixar-hi dues franges paral·leles. La pols tenia un tacte greixós i relliscós. «Com la seda abans que es podreixi», va ser el primer que li va passar pel cap, però tampoc tenia cap intenció de posar-ho a la cinta. ¿Com havia de saber quin tacte tenia la seda quan es podria? Era un pensament d’embriac.

Quan els quadres van tornar a estar rectes, es va apartar una mica i els va repassar un rere l’altre: la dona amb el vestit de nit al costat de la porta del dormitori, el veler navegant un dels set mars a l’esquerra de l’escriptori i, finalment, l’horrorosa (i força mal pintada) fruita al costat del moble de la tele. En part s’esperava que tornessin a estar torts o que es torcessin mentre els mirava —així és com passen les coses a pel·lícules com La casa del turó encantat i en els episodis antics de La dimensió desconeguda—, però els quadres van continuar perfectament rectes, tal com els havia deixat ell. Es va dir que tampoc hauria trobat sobrenatural o paranormal que haguessin tornat a la posició torta d’abans; segons la seva experiència, tornar als orígens era el més natural: les persones que deixaven de fumar (es va tocar el cigarret penjat darrere l’orella sense ni adonar-se’n) volien continuar fumant, i els quadres que havien estat torts des que Nixon era president volien continuar estant torts. «I aquests deu fer temps que són aquí, no n’hi ha cap dubte», va pensar el Mike. «Si els despengés, veuria les marques que han deixat al paper pintat. O hi veuria insectes escapolint-se, com quan aixeques una pedra».

Aquella idea tenia alguna cosa anguniosa i repugnant alhora; evocava una imatge viva d’insectes blancs i cecs eixint del pàl·lid i antigament protegit paper pintat com un pus vivent.

El Mike va aixecar l’enregistradora, va prémer gravar i va dir: «No hi ha dubte que l’Olin m’ha provocat un doll de pensaments. ¿O una cadena de pensament, es diu? S’havia proposat posar-me la por al cos, i no es pot negar que se n’ha sortit. No vull… —¿No vull què? ¿No vull ser racista? ¿La por al cos era una abreviació de la por al cos de jueu? Però allò era un disbarat. Allò seria la por del jueu, i aquella frase no tenia sentit. És…».

En aquell moment, a la cinta, amb calma i articulant perfectament, el Mike Enslin diu:

—M’he d’asserenar. Ara mateix.

Això va anar seguit d’un altre clic, quan el Mike va tornar a parar la gravadora.

Va tancar els ulls i va fer unes respiracions llargues i fondes, aguantant l’aire a dins mentre comptava fins a cinc. No li havia passat mai res semblant, ni a les cases suposadament encantades, ni als cementiris suposadament encantats ni als castells suposadament encantats. Allò era com estar encantat, o com s’imaginava que devia ser estar encantat; allò era com anar col·locat amb droga dolenta i barata.

«És culpa de l’Olin. T’ha hipnotitzat, però tu et desempallegaràs del seu poder. Passaràs la nit en aquest coi d’habitació, i no sols perquè és el millor allotjament que has tingut en ta vida —oblida’t de l’Olin i ja tindràs la història de fantasmes de la dècada a la butxaca—, sinó també perquè l’Olin no guanyi. Ell i els seus disbarats de les trenta persones que han mort aquí no poden guanyar. Aquí l’únic que diu disbarats sóc jo, o sigui que respira fondo…, i fora. Respira…, i fora. Dins… i fora».

Va continuar així uns noranta segons, i quan va tornar a obrir els ulls, se sentia més normal. ¿Els quadres de la paret? Continuaven rectes. ¿La fruita del bol? Continuava tan groga carbassa i horrorosa com sempre. Si allò eren unes postres… Et menjaves una peça d’aquelles i no t’aixecaves del vàter.

Va prémer GRAVAR. Es va encendre la llumeta vermella.

—He patit un parell de minuts de vertigen —va dir mentre travessava l’habitació cap a l’escriptori i cap a la finestra amb la reixa protectora a fora—. Devia ser la caparra provocada per les rucades de l’Olin, però juraria que he sentit una presència autèntica aquí dins. —No havia sentit res de res, però un cop gravat podria escriure el que li vingués de gust—. L’ambient està enrarit. No fa pudor de ranci ni de florit, l’Olin diu que airegen l’habitació cada vegada que hi fan neteja, però les neteges són ràpides i…, sí…, està enrarit. Ei, fixa-t’hi.

Hi havia un cendrer en un escriptori, un d’aquells petitons fets amb vidre gruixut que fan servir els hotels de tot el món, i a dins hi havia uns llumins amb un dibuix de l’Hotel Dolphin. A l’entrada de l’hotel hi havia un porter somrient amb un uniforme molt passat de moda, d’aquells que duien muscleres amb serrells daurats i una gorra que semblava haver sortit d’un bar gai, del cap d’un motorista abillat només amb unes quantes anelles de plata per tot el cos. Davant de l’hotel, per la Cinquena Avinguda, circulaven cotxes d’una altra època: Packards, Hudsons, Studebakers i Chrysler New Yorkers amb alerons.

—Els llumins del cendrer semblen de l’any 1955 —va dir el Mike, i se’ls va ficar a la butxaca de la camisa hawaiana de la sort—. Me’ls quedo de record. Ara toca respirar una mica d’aire fresc.

Se sent un «clonc» quan deixa l’enregistradora, segurament sobre l’escriptori. Hi ha una pausa seguida d’uns sons indefinits i un parell de grunys esforçats. Després d’això ve una segona pausa i a continuació un grinyol.

—Victòria! —va repetir el Mike, recollint la gravadora de la taula—. La part de baix de la finestra no es movia…, està clavada…, però la part de dalt finalment ha baixat. Sento el trànsit de la Cinquena Avinguda i les botzines, que són un soroll reconfortant. Algú toca el saxòfon, potser davant del Plaza, que és a l’altra banda del carrer, dues travessies més avall. Em recorda el meu germà.

El Mike va callar de cop, mirant la llumeta vermella. Era com si l’acusés. ¿Germà? El seu germà era mort, un altre soldat mort en les guerres del tabac. Després es va relaxar, dl què? Aquelles eren les guerres del món sobrenatural, en les quals el Michael Enslin sempre havia sortit victoriós. I el Donald Enslin…

—Al meu germà el van devorar els llops un hivern a l’autopista de peatge de Connecticut —va dir, va riure i va prémer stop. Hi ha més coses a la cinta, no gaires, però aquesta és l’última declaració amb una certa coherència… l’última declaració, més ben dit, a la qual es pot atribuir un significat clar.

El Mike es va girar i va mirar els quadres. Continuaven perfectament rectes, eren uns quadrets bons minyons. Ara que…, aquella natura morta era una cosa horrorosa!

Va prémer GRAVAR i va dir dues paraules —«taronges pudents»— a l’enregistradora. Després la va tornar a apagar i va travessar l’habitació cap a la porta que donava al dormitori. Es va aturar davant de la dona vestida de nit i va allargar la mà cap a la foscor, buscant l’interruptor. Va tenir només un moment per notar («sembla pell, pell molt vella») alguna cosa rara al paper pintat sota la seva mà lliscant, i aleshores els seus dits van trobar l’interruptor. El dormitori es va inundar d’una llum groguenca procedent d’una bombeta envoltada de penjolls de vidre penjada del sostre. Hi havia un llit de matrimoni tapat amb una vànova de color carbassa.

—¿Per què dir amagatall? —va preguntar el Mike a la gravadora, i després va tornar a prémer el botó de STOP. Va entrar, fascinat pel desert incandescent de la vànova i els bonys tumorals dels coixins de sota. ¿Dormir allà? Ni pensaments! Seria com dormir dins d’aquell coi de natura morta, dormir en aquella horrible habitació calorosa a l’estil Paul Bowles que ni tan sols es veia bé, una habitació per a anglesos expatriats i llunàtics, encegats per la sífilis que havien agafat cardant amb les seves mares, la versió cinematogràfica de la qual podrien interpretar Laurence Harvey o Jeremy Irons, un d’aquells actors que s’associen naturalment amb actes no naturals…

El Mike va prémer GRAVAR, i la llumeta vermella es va encendre i va dir:

—Orfeu dels teatres Orpheum! —i va tornar a prémer STOP.

Es va acostar al llit. La vànova desprenia una llum groga acarbassada. El paper pintat, que potser era de color crema de dia, reflectia el to ataronjat de la vànova. Hi havia una tauleta de nit a cada costat del llit. En una hi havia un telèfon, negre, gran i amb el disc de marcar. Els forats del disc per als dits semblaven ulls esbatanats de sorpresa. A l’altra tauleta hi havia un plat amb una pruna. El Mike va tornar a prémer GRAVAR i va dir:

—No és una pruna de veritat. És una pruna de plàstic. —Va tornar a prémer STOP.

A sobre el llit hi havia una carta del menjador per penjar al pom. El Mike va passar per un costat del llit, amb compte de no tocar ni el llit ni la paret, i la va agafar. També va intentar no tocar la vànova, però la va fregar amb les puntes dels dits i va gemegar. Era tova d’una manera espantosament anguniosa. Tot i així, va recollir la carta. Era en francès, i encara que feia molts anys que no l’estudiava, va deduir que un dels plats de l’esmorzar eren ocells rostits en merda. «Això sí que sembla la mena de cosa que poden menjar els francesos», va pensar, i va riure d’una manera esbojarrada i atordida.

Va tancar els ulls i els va obrir.

La carta era en rus.

Va tancar els ulls i després els va obrir.

La carta era en italià.

Va tancar els ulls, els va obrir.

No hi havia carta. Hi havia un petit gravat en fusta d’un noi mirant per sobre l’espatlla cap a un llop que li havia devorat la cama esquerra fins al genoll. Les orelles del llop estaven tirades enrere i semblava un terrier amb la seva joguina preferida.

«No ho estic veient», va pensar el Mike, i evidentment no ho veia. Sense tancar els ulls va veure línies nítides en anglès, cada una enumerava una temptació diferent per esmorzar. Ous, torrades, móres; res d’ocells rostits en merda. Tanmateix…

Es va girar i molt a poc a poc es va apartar del petit espai entre la paret i el llit, un espai que ara li semblava estret com una tomba. Li bategava tan fort el cor que se’l sentia tant al coll i als canells com al pit. Els ulls se li inflaven a les òrbites. La i .408 no estava bé, això segur: la 1.408 estava molt malament. L’Olin havia dit alguna cosa de gas enverinat, i així era com se sentia el Mike: com algú que ha estat ruixat amb gas o ha estat obligat a fumar haixix molt fort barrejat amb verí per a insectes. Tot era culpa de l’Olin, és clar, segurament amb l’activa i enriolada connivència dels guàrdies de seguretat. Devien bombejar el gas enverinat pels conductes de la ventilació. Només perquè ell no pogués veure els conductes de la ventilació no volia dir que no n’hi hagués.

El Mike va fer un cop d’ull general a l’habitació amb els ulls esbatanats i espantats. No hi havia cap pruna a la tauleta de nit de l’esquerra del llit. Tampoc hi havia cap plat. La taula era buida. Es va girar, va anar cap a la porta que donava a la saleta i es va aturar. Hi havia un quadre a la paret. No en podia estar del tot segur —en el seu estat actual no podia ni estar del tot segur del seu nom—, però tenia força clar que no hi havia cap quadre quan havia entrat. Era una natura morta. Una pruna tota sola en un plat de llauna enmig d’una taula de taulons vells. La llum que queia sobre la pruna i el plat era d’un groc carbassa febrós.

«Llum de tango», va pensar. «La mena de llum que fa que els morts surtin de les tombes i ballin el tango. La mena de llum…».

—He de sortir d’aquí —va xiuxiuejar, i va tornar desmanyotadament a la saleta. Es va adonar que les sabates li havien començat a fer estranys sorolls de succió, com si el terra de sota s’estigués tornant tou.

Els quadres de la paret de la sala tornaven a estar torts, i també hi havia altres canvis. La dona de l’escala s’havia abaixat la part de dalt del vestit i deixava a la vista els pits. Se n’aguantava un a cada mà. Li penjava una gota de sang de cada mugró. Mirava directament als ulls del Mike i somreia amb ferotgia. Les seves dents estaven esmolades com ullals de caníbal. A la barana del veler, els mariners havien estat substituïts per una fila d’homes i dones pàl·lids. L’home de l’extrem esquerre, més a prop de la proa del vaixell, duia un vestit marró de llana i aguantava un barret de bolet en una mà. Portava els cabells engominats cap al front i amb clenxa al mig. Tenia una expressió esgarrifada i buida. El Mike sabia com es deia: Kevin O’Malley, el primer ocupant d’aquella habitació, un venedor de màquines de cosir que havia saltat daltabaix l’octubre de 1910. A l’esquerra de l’O’Malley hi havia els altres que havien mort allà, tots amb la mateixa expressió esgarrifada i buida. Semblava que fossin parents, tots mfembres de la mateixa família endogàmica i desastrosament retardada.

Al quadre on hi havia hagut la fruita, ara hi havia un cap d’home tallat. Les galtes xuclades, els llavis penjant, els ulls en-vidriats i girats amunt, i el cigarret col·locat darrere l’orella desprenien una llum groga acarbassada.

El Mike es va precipitar com va poder cap a la porta, i sentia un grinyol a cada passa, ara gairebé era com si s’enganxés una mica a terra. La porta no s’obria, evidentment. La cadena penjava sense tancar, el pestell apuntava amunt com les busques d’un rellotge marcant les sis, però la porta no s’obria.

Respirant apressadament, el Mike es va girar i va passar a gual —així era com se sentia— cap a l’escriptori de l’altra punta de l’habitació. Podia veure com es bellugaven irregularment les cortines al costat de la finestra que ell havia obert, però no notava l’aire fresc a la cara. Era com si l’habitació se l’estigués empassant. Encara sentia les botzines a la Cinquena Avinguda, però ara eren molt distants. ¿Encara sentia el saxòfon? En tot cas, l’habitació li havia pres la dolçor i la melodia i havia deixat només un zumzeig aflautat i atonal, com el vent bufant per un forat del coll d’un home mort o una ampolla de gasosa plena de dits tallats o…

«Prou», va intentar dir, però ja no podia parlar. El cor li bategava a un ritme impressionant; si s’accelerava més, li explotaria. La seva enregistradora, companya fidel en tantes «expedicions de cas», ja no era a la seva mà. L’havia deixat no sabia on. ¿Al dormitori? Si s’havia quedat allà, ja devia haver desaparegut, engolida per l’habitació; quan l’hagués digerit, l’excretaria en un dels quadres.

Intentant agafar aire com un corredor que s’acosta al final d’una llarga cursa, el Mike va posar-se una mà al pit, com per calmar-se el cor. A la butxaca esquerra del pit de la seva alegre camisa va notar la forma petita i quadrada de la minienregistradora. Aquella sensació, tan sòlida i coneguda, el va asserenar i apaivagar una mica. Es va adonar que estava cantussejant…, i l’habitació semblava contestar-li també amb un cantusseig, com si hi hagués una miríada de boques amagades darrere aquell inalterable i fastigós paper pintat. Es va adonar que tenia l’estómac tan regirat que era com si es gronxés en una hamaca viscosa. Sentia que l’aire es tornava dens contra les seves orelles en uns grumolls tous i coagulats, com si tot d’una s’hagués convertit en una bola de nata.

Però s’havia asserenat una mica, prou per estar segur d’una cosa: havia de demanar ajuda abans que no fos massa tard. La imatge de l’Olin somrient burleta (amb aquell posat deferent de director d’hotel novaiorquès) i dient-li «jo ja l’hi deia» no l’amoïnava gaire, i la idea que l’Olin hagués induït d’alguna manera aquelles estranyes percepcions i aquella por esborronadora amb mitjans químics li havia fugit totalment del cap. Era l’habitació. Era la punyetera habitació.

Volia estirar una mà cap al telèfon antiquat —el bessó del telèfon del dormitori— i despenjar-lo. Però va veure com el braç li baixava cap a la taula en una mena de moviment lent i delirant, tan semblant al braç d’un submarinista que gairebé es va esperar veure’l apartant bombolles.

Va tancar els dits al voltant del receptor i el va agafar. La seva altra mà es va submergir, tan lentament com la primera, i va marcar el o. Quan es va posar el receptor del telèfon a l’orella, va sentir una sèrie de clics procedents del disc que tornava a la seva posició. Semblava La roda de la fortuna: ¿vol fer-la rodar o vol provar de resoldre el trencaclosques? Recordi que si intenta resoldre el trencaclosques i no se’n surt, el deixaran enmig de la neu al costat de l’autopista de peatge de Connecticut i els llops el devoraran.

No va sentir cap to. Només una veu aspra que començava a parlar.

«Nou! Nou! Nou! Són nou! Nou! Deu! Deu! Hem mort els seus amics! Ara tots els amics són morts! Sis! Sis!».

El Mike va escoltar cada vegada més horroritzat, no pel que deia la veu sinó per la seva buidor aspra. No era una veu generada per ordinador, però tampoc era una veu humana. Era la veu de l’habitació. La presència que traspuava de les parets i el terra, la presència que li parlava per telèfon, no tenia res en comú amb cap fenomen misteriós o paranormal del qual hagués sentit parlar. Allà hi havia alguna cosa estranya.

«No, encara no hi és…, però s’acosta. Té gana, i tu ets el sopar».

Li va caure el telèfon dels dits inerts i el Mike es va girar. El receptor va giravoltar a l’extrem del cordó com el seu estómac feia voltes dintre seu, i encara sentia aquella veu aspra sortida de les tenebres: «Divuit! Divuit, ara! Posa’t a cobert quan soni la sirena! Quatre! Quatre!».

No es va adonar que es treia el cigarret de darrere l’orella i se’l posava a la boca, ni que agafava de la butxaca dreta de la camisa llampant els llumins amb el dibuix del porter antiquat amb serrells daurats i els tornava a guardar, no es va adonar que, després de nou anys, finalment havia decidit fumar.

Davant seu, l’habitació s’havia començat a fondre.

Estava perdent els angles i les línies rectes, i no es convertien en corbes sinó en estranys arcs moriscos que feien mal als ulls. El canelobre de vidre del centre del sostre va començar a penjar com un grumoll espès d’escopinada. Els quadres es van començar a doblegar, i van adoptar formes de parabrisa de cotxes antics. Des de darrere el vidre del quadre del costat de la porta que donava al dormitori, la dona dels anys vint amb els mugrons sagnants i les dents de caníbal somrient va fer la volta i va pujar les escales corrent, bellugant-se amb l’empenta desigual i delirant d’un vampir en una pel·lícula muda. El telèfon continuava grinyolant i escopint, i la veu que en sortia era la veu d’una maquineta elèctrica per tallar cabells que hagués après a parlar: «Cinc! Cinc! No escoltis la sirena! Encara que surtis d’aquesta habitació, no podràs sortir mai d’aquesta habitació! Vuit! Vuit!».

La porta del dormitori i la porta de la sala s’havien començat a esfondrar, eixamplant-se pel mig i convertint-se en portals per a éssers posseïdors de formes no santificades. La llum es va començar a tornar brillant i calorosa, omplint l’habitació amb la seva lluïssor groga i acarbassada. El Mike veia esquinços al paper pintat, porus negres que ràpidament van créixer i es van convertir en boques. El terra es va enfonsar en un arc còncau i llavors el va sentir venir, l’habitant de l’habitació darrere l’habitació, la cosa de les parets, l’amo de la veu estrident. «Sis!», bramava el telèfon. «Sis, sis, són sis, punyeta».

Va mirar cap als llumins que tenia a la mà, els que havia agafat del cendrer del dormitori. Un curiós porter antic, uns curiosos cotxes amb les seves grans reixetes de crom…, i unes paraules a baix que feia molt de temps que no veia, perquè ara la cinta de material abrasiu sempre la posaven darrere.

TANQUEU LA TAPA ABANS D’ENCENDRE

Sense pensar-s’ho —ja no podia— el Mike Enslin va arrencar un llumí, i va deixar que el cigarret li caigués de la boca al mateix temps. Va fregar el llumí i immediatament el va acostar als altres. Es va sentir un «fif», una olor forta de sofre cremat que se li va ficar al cap com una ensumada de sals d’olor, i una lluent flamarada de llumins. I de nou, sense pensar-s’ho ni un moment, el Mike va sostenir el pom flamejant davant de la seva camisa. Era una peça barata feta a Corea, a Cambodja o a Borneo, ja vella; es va encendre de seguida. Abans que les flames esclatessin davant dels seus ulls i l’habitació tornés a semblar-li inestable, el Mike la va veure clarament, com un home que s’ha despertat d’un malson i s’ha trobat envoltat del malson.

Tenia el cap clar —la forta pudor de sofre i la sobtada escalfor de la camisa li havien fet aquest efecte—, però l’habitació mantenia el seu aspecte embogidament morisc. Morisc no era la paraula, ni tan sols s’hi acostava, però era l’única paraula que semblava adaptar-se al que havia passat allà…, al que encara estava passant. Es trobava en una cova en procés de fondre’s i podrir-se, plena de clots i inclinacions impossibles. La porta del dormitori s’havia convertit en la porta d’una càmera sepulcral interior. I a la seva esquerra, on hi havia abans el quadre de les fruites, la paret sobresortia cap a ell, obrint-se en aquelles llargues esquerdes que semblaven boques, obrint-se a un món del qual estava venint alguna cosa. El Mike Enslin sentia la seva respiració bavosa i àvida, i ensumava alguna cosa viva i perillosa. Feia una mica l’olor d’una lleonera en el…

Aleshores les flames li van cremar la part baixa de la barbeta, i li van esborrar els pensaments. L’escalfor que li pujava de la camisa ardent va fer-lo retornar al món, i quan va començar a ensumar l’aroma cruixent dels pèls del pit que se li socarraven, el Mike va córrer per sobre la catifa inestable cap a la porta que donava al passadís. De les parets començava a sortir una remor d’arrossegament d’insectes. La llum groga carbassa era intensament brillant, com si una mà estigués girant un reòstat invisible. Però, aquesta vegada, quan va arribar a la porta i va girar el pom, la porta es va obrir. Va ser com si la cosa darrere la paret protu-berant no tingués res a fer amb un home que es cremava; potser no li venia de gust la carn cuita.

III

Una cançó popular dels anys cinquanta insinua que l’amor fa girar el món, però segurament seria més encertat dir que són les coincidències. El Rufus Dearborn, que aquella nit s’allotjava a l’habitació 1.414, al costat dels ascensors, era un venedor de la Singer Sewing Machine Company, i havia arribat des de Texas per negociar un ascens a un càrrec d’executiu. Així és que, si fa no fa noranta anys després que el primer ocupant de l’habitació 1.408 saltés per la finestra, un altre venedor de màquines de cosir va salvar la vida de l’home que havia anat a escriure sobre la presumpta habitació encantada. O potser això és una exageració: el Mike Enslin podria haver sobreviscut si no hi hagués hagut ningú al passadís en aquell moment, en concret una persona que tornava d’anar a buscar gel a la màquina. Tenir la camisa en flames no és cosa de broma, tanmateix, i segurament les cremades haurien estat molt més greus i extenses si no hagués estat pel Dearborn, que va pensar de pressa i va actuar encara més de pressa.

No és que el Dearborn recordés exactament el que havia passat. Va reconstruir una història prou coherent per als diaris i les càmeres de televisió (li agradava molt la idea de ser un heroi, i sens dubte això no feia cap mal a les seves aspiracions executives) i recordava clarament haver vist l’home en flames sortir al passadís, però després d’allò tot era borrós. Pensar-hi era com intentar reconstruir les coses que has fet durant la castanya més bèstia i vergonyosa de la teva vida.

Una cosa de la qual estava segur, però no va dir als periodistes perquè no tenia sentit, era que els crits de l’home cremant semblaven pujar de volum, com si fos un estèreo i l’apugessin. Era davant mateix del Dearborn, i el to del seu crit no canviava mai, però el volum pujava i pujava. Era com si l’home fos un objecte increïblement sorollós quan t’hi acostaves.

El Dearborn va córrer pel passadís amb un cubell de gel a la mà. L’home en flames —«Només tenia la camisa encesa, això ho vaig veure de seguida», va dir als periodistes— va xocar amb la porta del davant de la que acabava de sortir, va rebotar, va vacil·lar i va caure de genolls. Llavors va ser quan va arribar el Dearborn al seu costat. Va posar el peu sobre l’espatlla encesa de la camisa de l’home cremant i el va empènyer sobre la catifa del passadís. Després li va llançar el contingut del cubell de gel a sobre.

Aquestes coses les tenia borroses a la memòria, però accessibles. Era conscient que la camisa cremant semblava projectar massa llum —una llum groga acarbassada i abrusadora que li va recordar un viatge que ell i el seu germà havien fet a Austràlia feia dos anys. Havien llogat un totterreny i havien fet cap al Gran Desert australià (els escassos natius en deien Gran Desert del No-res, com van descobrir els germans Dearborn), un viatge brutal i magnífic, però aterridor. Sobretot aquell roc gros al bell mig del desert, Ayers Rock. Hi havien arribat al capvespre i la llum a les cares dels homes era així…, calorosa i estranya…, no la mena de llum que et penses que surt de la terra…

Es va ajupir al costat de l’home cremant que ja només era un home socarrimat, l’home cobert de glaçons, i el va girar per apagar les flames que s’enfilaven cap a la part de darrere de la camisa. Quan ho va fer, va veure que la pell del cantó esquerre del coll de l’home s’havia tornat d’un vermell fumat i gasós, i el lòbul de l’orella en aquell cantó s’havia fos una mica, però fora d’això…, fora d’això…

El Dearborn va aixecar el cap i li va semblar…, era una bogeria, però li va semblar que la porta de l’habitació de la qual havia sortit l’home estava amarada de la llum ardent del capvespre australià, la llum calorosa d’un indret buit on devien viure coses que l’home no havia vist mai. Era esborronadora, aquella llum (i el zumzeig sord, com una màquina de tallar cabells elèctrica que fes esforços per parlar), però també era fascinant. Tenia ganes d’entrar-hi. Tenia ganes de veure què hi havia al darrere.

Potser el Mike també va salvar la vida del Dearborn. El que és clar és que va ser conscient que el Dearborn s’aixecava —com si el Mike ja no li interessés gens— i que la seva cara s’omplia amb aquella llum esclatant i vibrant que sortia de l’habitació 1.408. Després ho recordava millor del que ho recordava el mateix Dearborn, però evidentment el Rufus Dearborn no s’havia hagut de calar foc per sobreviure.

El Mike va agafar la vora dels pantalons del Dearborn.

—No hi entri —va dir, amb una veu esquerdada i fumosa—. No en sortirà mai.

El Dearborn es va parar i va mirar la cara vermella i cremada de l’home a la catifa.

—Està encantada —va dir el Mike, i, com si les paraules haguessin estat un talismà, la porta de l’habitació 1.408 es va tancar amb un cop furiós, anul·lant la llum, anul·lant l’esborronador zumzeig que eren gairebé paraules.

El Rufus Dearborn, un dels millors treballadors de Singer Sewing Machine, va córrer cap als ascensors i va activar l’alarma d’incendis.

IV

Hi ha una foto interessant del Mike Enslin a Tractament dels cremats: una aproximació diagnòstica, la sisena edició del qual va aparèixer uns setze mesos després de la curta estada del Mike a l’habitació 1.408 de l’Hotel Dolphin. A la foto, només se li veu el pit; és el pit del Mike, no n’hi ha cap dubte: es nota pel quadrat blanc del cantó esquerre del pit, al voltant del qual la pell és d’un vermell rabiós, de fet té cremades de segon grau en alguns punts. El quadrat blanc assenyala la butxaca esquerra de la camisa que portava aquella nit, la camisa de la sort amb la minienregistradora a la butxaca.

La minienregistradora es va fondre pels cantons, però encara funciona, i la cinta de dins estava en perfecte estat. Són les coses que hi ha dins les que no estan tan bé. Després de sentir-la tres o quatre vegades, l’agent del Mike, el Sam Farrell, la va desar a la seva caixa de seguretat, negant-se a reconèixer la pell de gallina que li havia sortit als seus braços bronzejats i escardalencs. En aquella caixa de seguretat s’ha estat la cinta d’aleshores ençà. El Farrell no té cap pressa per treure-la i tornar-la a sentir, ni per ell, ni pels seus amics curiosos, alguns dels quals matarien sense manies per sentir-la; la comunitat editorial novaiorquesa és petita i tothom es coneix.

No li agrada la veu del Mike a la cinta, no li agraden les coses que diu aquella veu («Al meu germà el van devorar els llops un hivern a l’autopista de peatge de Connecticut»…, ¿què dimonis volia dir allò?), i més que res no li agraden els sons de fons de la cinta, una mena de petoneig líquid que de vegades sona com roba girant en una rentadora massa plena de sabó, de vegades com una d’aquelles màquines de tallar cabells elèctriques…, i de vegades estranyament com una veu.

Mentre el Mike encara era a l’hospital, un home anomenat Olin —el director del maleït hotel, ves per on— va anar a demanar al Sam Farrell si podia sentir la cinta. El Farrell li va dir que no; el que havia de fer l’Olin era sortir com un llamp del despatx de l’agent a trot ràpid i donar gràcies a Déu durant el trajecte de tornada al cau on treballava perquè el Mike Enslin havia decidit no demandar l’hotel ni l’Olin per negligència.

—Vaig intentar convence’l perquè no hi entrés —va dir tranquil·lament l’Olin; aquell home que es passava la jornada laboral escoltant viatgers cansats i hostes petulants que rondinaven per tot, des de les cambres fins a la selecció de revistes del quiosc, no es podia deixar impressionar gaire per la rancúnia del Farrell—. Ho vaig intentar amb tots els meus recursos. Si algú va ser negligent aquella nit, senyor Farrell, va ser el seu client. Creia massa en res. Un comportament poc prudent. Un comportament poc segur. Espero que hagi canviat una mica en aquest aspecte.

Malgrat la repugnància del Farrell per la cinta, hauria volgut que el Mike l’escoltés, la reconegués, potser que la utilitzés com a punt de partida per escriure un nou llibre. Es podia fer un llibre amb el que li havia passat al Mike, el Farrell n’estava segur, no sols un capítol, una història de cas de quaranta pàgines, sinó un llibre sencer. Un que faria ombra als tres llibres de les Deu nits junts. I per descomptat no es creia el Mike per molt que li digués que plegava no sols d’escriure contes de fantasmes sinó d’escriure. Els escriptors diuen aquestes coses de tant en tant, què hi farem. Un rampell de prima donna de tant en tant és el que els distingeix com a escriptors.

I, pel que fa al Mike Enslin, se n’havia sortit prou bé, tenint en compte les circumstàncies. I ho sap. S’hauria pogut cremar molt més del que es va cremar; si no arriba a ser pel senyor Dearborn i la seva galleda de gel, hauria pogut patir vint o trenta operacions diferents d’empelt de pell en lloc de quatre. Té el coll socarrimat pel cantó esquerre malgrat els empelts, però els metges de l’Institut de Cremats de Boston li diuen que les cicatrius s’aniran curant totes soles. També sap que les cremades, per doloroses que fossin les primeres setmanes i fins i tot mesos després d’aquella nit, eren necessàries. Si no arriba a ser pels llumins amb la frase TANQUEU LA TAPA ABANS D’ENCENDRE escrita a baix, hauria mort a l’habitació 1.408, i el seu final hauria estat impronunciable. A un forense li hauria pogut semblar un accident vascular o un infart, però la causa real de la mort hauria estat molt més horrible.

Molt més horrible.

També sap que ha tingut sort d’haver pogut escriure tres llibres populars sobre fantasmes i encanteris abans d’ensopegar amb un indret realment encantat. El Sam Farrell potser no es creu que la vida d’escriptor del Mike hagi acabat, però no cal que s’ho cregui: el Mike ja ho sap per tots dos. No pot ni escriure una postal sense sentir una esgarrifança per tota la pell i unes basques profundes a l’estómac. De vegades només veient un bolígraf (o una gravadora) pensa: «Els quadres estaven torts. Vaig intentar redreçar els quadres». No sap què vol dir. No recorda ni els quadres ni res de l’habitació 1.408, i se n’alegra. És una sort. La seva pressió sanguínia últimament no és gaire bona (el metge li ha dit que els cremats sovint pateixen problemes de pressió sanguínia i li ha receptat medicació), no hi veu bé (l’oftalmòleg li ha dit que prengui Ocuvites), té problemes d’esquena, la pròstata se li ha engrandit…, però tot això ho pot suportar. Sap que no és la primera persona que s’ha escapat de la 1.408 sense escapar-se’n del tot —l’Olin va intentar advertir-lo—, però no se n’ha sortit tan malament. Almenys no se’n recorda. De vegades té malsons; de fet, molt sovint (gairebé cada nit, la veritat), però poques vegades se’n recorda quan es desperta. Té la sensació que les cantonades s’arrodoneixen, o més aviat que es fonen com es van fondre els caires de la seva minienregistradora. Ara viu a Long Island, i quan fa bo fa llargues passejades per la platja. Quan va ser més a prop de verbalitzar el que recorda sobre els setanta estranys (estranyíssims) minuts que va passar a la 1.408 va ser en un d’aquells passeigs.

—No va ser mai humà —va dir a les onades que s’acostaven, amb una veu ofegada i vacil·lant—. Els fantasmes…, almenys els fantasmes han estat humans. La cosa de la paret, en canvi…, aquella cosa…

Amb el temps millorarà, ell ho espera. Amb el temps es diluiran els records i es diluiran les cicatrius del coll. Però, mentrestant, dorm amb els ulls oberts, per saber de seguida on és quan es desperta dels malsons. Ha fet treure tots els telèfons de la casa; en algun punt sota el lloc on la seva ment conscient sembla capaç d’arribar, té por de despenjar el telèfon i sentir una veu zumzejant i inhumana escopint: «Nou! Nou! Hem mort els teus amics! Tots els teus amics són morts!».

I les tardes serenes, quan el sol baixa, tanca porticons i abaixa persianes i cortines de tota la casa. Seu en una habitació fosca fins que el rellotge li diu que la llum —fins i tot l’última resplendor de l’horitzó— ha desaparegut.

No pot suportar la llum del capvespre.

Aquell groc que es va tornant carbassa, com la llum del desert australià.





PUJAR A LA BALA


Crec que he dit gairebé tot el que havia de dir sobre aquest relat a la introducció. Essencialment és la meva versió d’una història que es pot sentir a gairebé tots els pobles petits. I, com una història anterior meva («The Woman in the Room», a Night Shift), és un intent de parlar de com em feia sentir la proximitat de la mort de la meva mare. Arriba un punt en la vida en què t’has d’enfrontar amb la mort dels éssers estimats com una realitat…, i, per poders, al fet que s’aproxima la nostra mort. Aquest és probablement l’únic gran tema de la ficció d’horror: la necessitat que tenim d’enfrontar-nos amb un misteri que només es pot entendre amb l’ajuda d’una imaginació plena d’optimisme.

No he explicat mai aquesta història a ningú —i no crec que ho faci mai— i no és perquè em faci por o em senti incrèdul, sinó perquè em fa vergonya… i perquè és meva. Sempre m’ha semblat que si l’explicava desmereixeria tant la història pròpiament dita com a mi mateix, que la faria més petita i prosaica, res més que una història de fantasmes que un monitor de colònies explica abans de l’hora d’apagar els llums. Em penso que també temia que si l’explicava, si la sentia amb les meves pròpies orelles, començaria a no creure-me-la jo mateix. Però des que va morir la meva mare no puc dormir gaire bé. M’endormisco i em desperto, sobresaltat i tremolant. Si deixo encès el llum de la tauleta m’ajuda, però no tant com us podríeu pensar. Hi ha moltes més ombres en la nit, ¿ho havíeu notat? Fins i tot amb el llum encès, hi ha moltes ombres. Les llargues podrien ser les ombres de qualsevol cosa, sembla.

De qualsevol cosa.

Acabava de començar a la Universitat de Maine quan la senyora McCurdy em va trucar per explicar-me què li havia passat a la mare. El meu pare va morir quan jo era massa petit per recordar-lo i vaig ser fill únic, de manera que érem només l’Alan i la Jean Parker contra el món. La senyora McCurdy, que vivia una mica més amunt, va trucar al pis que jo compartia amb tres nois més. Havia trobat el meu número a la pissarra magnètica que la mare tenia a la nevera.

—Ha tingut una embòlia —va dir, amb aquell accent ianqui allargassat—. Al restaurant. Però no t’atabalis més del compte. El metge diu que no ha estat gaire forta. Està conscient i parla.

—Sí, però, ¿sap el que es diu? —vaig preguntar. Feia un esforç per mantenir la calma, per semblar despreocupat, però el cor em bategava ràpidament i de sobte em semblava que feia molta calor a la sala. Estava sol a casa; era dimecres i els meus dos companys de pis aquell dia tenien classe.

—Oh, i tant. El primer que m’ha dit és que et truqués però que no t’espantés. ¿És molt assenyat, no trobes?

—Sí. —Però evidentment estava espantat. Quan et truquen per dir-te que han hagut de portar la teva mare a l’hospital amb ambulància, ¿com t’has de sentir, si no?

—Ha dit que et quedessis on ets i continuessis amb les classes fins al cap de setmana. Ha dit que aleshores podies venir, si no havies d’estudiar per als exàmens.

Sí, home. I què més. ¿Em quedaria en aquell pis atrotinat que pudia a cervesa mentre la meva mare era en un hospital a dos-cents quilòmetres de distància, potser morint-se?

—La teva mare encara és una dona jove —va dir la senyora McCurdy—. El que passa és que aquests últims anys ha treballat massa, i té hipertensió. I a sobre fuma. Haurà de deixar de fumar.

Jo no tenia clar que ho deixés, amb embòlia o sense, i en això sí que tenia raó: la meva mare xalava fumant. Vaig donar les gràcies a la senyora McCurdy per telefonar.

—És el primer que he fet tan bon punt he arribat a casa —va dir—. ¿Quan vindràs, doncs, Alan? ¿Dissabte? —Hi havia un punt de murrieria a la seva veu que la traïa: estava convençuda que faria una altra cosa.

Vaig mirar per la finestra: feia una tarda d’octubre perfecta, amb un cel blau i brillant de Nova Anglaterra sobre els arbres que es desprenien de les fulles groguenques al carrer Mill. Després vaig mirar el rellotge. Un quart i cinc de quatre. Estava a punt de sortir cap al seminari de filosofia de les quatre quan havia sonat el telèfon.

—¿Què diu ara? —vaig dir-li—. Arribaré aquesta nit.

Ella va riure secament i amb la veu una mica enrogallada; ves quina una la senyora McCurdy per parlar de deixar de fumar, ella i els seus paquets de Winston.

—Bon minyó! Aniràs directament a l’hospital, oi, i després ja passaràs per casa?

—Sí, suposo que sí —vaig dir. No veia la necessitat d’explicar a la senyora McCurdy que la transmissió del meu cotxe no anava a l’hora i no sortiria de l’aparcament en un futur previsible. Aniria a Lewiston fent autoestop, i després igualment cap a la nostra caseta de Harlow si no era gaire tard. Si ho era, passaria la nit en un dels sofàs de l’hospital. No seria la primera vegada que anava a casa fent dit des de la universitat. O que havia dormit assegut a qualsevol lloc amb el cap repenjat en una màquina de coca-cola, posats a fer.

—Deixaré la clau sota el carretó vermell —va dir ella—. Ja saps on vull dir, ¿oi?

—Sí, dona. —La meva mare tenia un carretó vermell al costat de la porta del cobert de darrere; a l’estiu s’omplia de flors. Vés a saber per què aquella imatge va fer que les notícies de la senyora McCurdy adquirissin consistència: la meva mare era a l’hospital, la caseta de Harlow on havia crescut aquella nit seria a les fosques, no hi hauria ningú per encendre-hi els llums quan es pongués el sol. La senyora McCurdy podia dir que la meva mare era jove, però quan només tens vint-i-un anys, quaranta-vuit semblen una antiguitat.

—Vigila, Alan. No corris.

La velocitat evidentment dependria de qui em portés, i personalment esperava que qui em portés corregués com un llamp. Pel que feia a mi, no podia arribar prou aviat al Central Maine Medical Center. Però no calia amoïnar la senyora McCurdy.

—No correré. Gràcies.

—Benvingut —va dir ella—. La teva mare es posarà bé. Es tornarà boja d’alegria quan et vegi.

Vaig penjar, després vaig deixar una nota en què explicava el que havia passat i on anava. Vaig demanar a l’Hector Passmore, el més responsable dels meus companys, que avisés el meu conseller i li demanés que digués als meus professors el que m’havia passat perquè no em penalitzessin per faltar a classe (tenia dos o tres professors que eren unes feres amb l’assistència). Després vaig entaforar una muda en una motxilla, hi vaig afegir el meu exemplar atrotinat d’Introducció a la filosofia i vaig sortir. La setmana següent vaig abandonar el curs, tot i que me’n sortia prou bé. La meva forma de veure el món va canviar aquella nit, va canviar molt, i res del meu manual de filosofia encaixava en aquells canvis. Vaig entendre que hi ha coses per sota —sí, per sota— i que no hi ha cap llibre que t’expliqui què són. Crec que de vegades és millor oblidar que aquestes coses hi són. Si és que pots, és clar.

Des de la Universitat de Maine, a Orono, fins a Lewiston, al comtat d’Androscoggin, hi ha dos-cents quilòmetres, i la manera més ràpida d’arribar-hi és la I-95. Tanmateix, l’autopista de peatge no és la millor via per fer autoestop: la policia estatal et fa fora si et veu per allà —ni que només estiguis a l’entrada ja et poden fer fora—, i si el mateix policia t’enganxa dues vegades, a sobre et pot posar una multa. O sigui que vaig agafar la Ruta 68, que es desvia cap al sud-oest des de Bangor. És una carretera força transitada i, si no tens gaire pinta de psicòpata, normalment t’agafen. La bòfia també et deixa en pau, en general.

El primer que em va agafar va ser un agent d’assegurances taciturn que em va portar fins a Newport. Em vaig quedar a la intersecció de la Ruta 68 i la Ruta 2 uns vint minuts, i després em va agafar un home gran que anava a Bowdoinham. No parava de rascar-se l’entrecuix mentre conduïa. Era com si intentés atrapar alguna cosa que li corregués per allà.

—La meva dona sempre em deia que acabaria en una rasa amb un ganivet a l’esquena si continuava recollint autoestopistes —va dir—, però quan veig un jove dret al voral, sempre recordo la meva joventut. Jo també vaig fer molt de dit. Molta carretera, vaig fer. I ves per on, ella fa quatre anys que és morta i jo encara bellugo, i condueixo el mateix vell Dodge. La trobo a faltar moltíssim. —Es va tocar l’entrecuix—. ¿On vas, fill?

Li vaig dir que anava a Lewiston i per què.

—És espantós! —va dir—. La teva mare! Sí que em sap greu!

La seva simpatia va ser tan intensa i espontània que em va provocar coïssor als ulls. Vaig fer un esforç per retenir les llàgrimes. L’última cosa del món que volia era posar-me a plorar al cotxe d’aquell vell, que s’agitava, clavava rotllos i feia pudor de pixats.

—La senyora McCurdy, la senyora que m’ha trucat, ha dit que no era gaire greu. La meva mare encara és jove, només té quaranta-vuit anys.

—Tot i així! Una embòlia! —Estava sincerament trasbalsat. Es va tornar a tocar l’entrecuix dels seus pantalons balders de color verd, amb una urpa vella i massa grossa—. Una embòlia sempre és una cosa greu! Fill, et portaria jo mateix a l’hospital, t’acompanyaria fins a la porta, si no hagués promès al meu germà Ralph que l’acompanyaria a la residència de Gates. Té la dona allà; la pobra pateix una malaltia de la memòria, que ara no recordo com es diu, Anderson o Álvarez o un nom per l’estil…

—Alzheimer —vaig dir.

—Justa, jo també la dec estar agafant. Renoi, igualment estic temptat d’acompanyar-t’hi.

—No cal que m’hi acompanyi —vaig dir—. A Gates ja trobaré algú que m’hi porti.

—Tot i així… —va dir—. La teva mare! Una embòlia! Només quaranta-vuit anys! —Es va agafar l’entrecuix dels pantalons—. Coi de braguer! —va cridar, i després va riure d’una manera desesperada i divertida alhora—. Coi d’hèrnia! Si t’allargues gaire en aquest món, fill, tot se’t comença a esfondrar. Al final de la vida Déu et clava una bona puntada de peu, ja em pots ben creure. Però tu ets prou bon noi per deixar-ho tot i anar a veure la teva mare.

—És una bona mare —vaig dir, i vaig tornar a sentir la coïssor de les llàgrimes. No m’enyorava gaire de casa quan era a la universitat, una mica la primera setmana i prou, però en aquell moment m’enyorava molt. Només érem ella i jo, no hi havia més família propera. No em podia imaginar la vida sense ella. No era gaire greu, havia dit la senyora McCurdy; una embòlia, però no gaire forta. Pregava perquè la senyora McCurdy m’estigués dient la veritat, ho pregava de tot cor.

Vam continuar en silenci una estona. No era el conductor ràpid que havia desitjat —el vell es mantenia a una velocitat constant de setanta per hora i de vegades trepitjava la línia blanca per fer un tast de l’altre carril—, però era un trajecte llarg, i ja m’estava bé. Recorríem la Ruta 68, que anava passant entre quilòmetres de bosc i deixant enrere poblets que ara hi eren ara no hi eren, cada un amb el seu bar i la seva estació de servei automatitzada: New Sharon, Ophelia, West Ophelia, Ganistan (que havia estat Afganistan, encara que costi de creure), Mechanic Falls, Castle View, Castle Rock… El blau lluent del cel es va anar esmorteint a mesura que els anàvem passant; el vell va encendre primer els llums de posició i després els llargs. No es va adonar que els tenia posats, ni quan els cotxes que venien en direcció contrària li feien llums perquè canviés als curts.

—La meva cunyada no recorda ni com es diu —va dir—. No sap dir ni «sí» ni «no», ni «potser». Té una mirada…, com si digués: «Traieu-me d’aquí», o com si volgués dir-ho, si pogués recordar les paraules. ¿Entens el que vull dir?

—Sí —vaig dir. Vaig respirar fondo i vaig rumiar si la pudor d’orina devia ser del vell o potser d’un gos que l’acompanyava de vegades. Vaig sospesar també si s’ofendria si jo abaixava una mica la finestra. Finalment ho vaig fer. No se’n va adonar, com no s’adonava que els cotxes que li venien de cara li feien llums.

Cap a les set vam enfilar un turó a West Gates i el meu xofer va cridar:

—Mira, fill! La lluna! ¿Has vist quina bola?

Era exactament una bola: una immensa bola carbassa enfilant-se cap a l’horitzó. Tanmateix, jo li vaig veure alguna cosa terrible. Semblava alhora prenyada i infectada. Tot mirant la lluna en ascensió, se’m va acudir una idea sobtada i esborronadora: ¿i si arribava a l’hospital i ma mare no em reconeixia? ¿I si havia perdut la memòria, completament, i no sabia dir ni «sí» ni «no», ni «potser»? ¿I si el metge em deia que necessitava que la cuidessin la resta de la seva vida? Aquesta persona hauria de ser jo, evidentment; no hi havia ningú més. Adéu-siau universitat. ¿Què faria llavors?

—Pensa un desig, nano! —va cridar el vell. Estava tan excitat que la veu se li va tornar seca i antipàtica: era com tenir boci-nets de vidre entre el menjar. Es va clavar una estrebada terrible a l’entrecuix. Alguna cosa en aquell punt va fer com un pet. Jo no entenia com es podia clavar aquelles estrebades a l’entrecuix i no arrencar-se els ous d’arrel, amb braguer o sense—. Els desigs formulats a la lluna quan surt es fan realitat, deia el meu pare!

O sigui que vaig desitjar que la meva mare em reconegués quan jo entrés a la seva cambra, que els seus ulls s’il·luminessin de seguida i pronunciés el meu nom. Ho vaig desitjar i immediatament vaig desitjar poder-me’n retractar; no creia que cap desig formulat a una llum frenèticament carbassa pogués acabar bé.

—Ah, fill! —va dir el vell—. Tant de bo la meva dona fos aquí! Li demanaria perdó per totes les paraules desagradables i fora de to que li vaig dir!

Vint minuts després, amb l’última llum del dia encara present i la lluna encara molt avall i inflada en el firmament, vam arribar a Gates Falls. A la cruïlla de la Ruta 68 i Pleasant Street hi ha un semàfor en ambre. Abans d’arribar-hi, el vell es va desviar cap a un cantó de la carretera, va xocar amb la roda dreta del davant del Dodge amb la barana del revolt i va tornar a redreçar el cotxe. Em va posar els pèls de punta. L’home em va mirar amb una mena d’excitació esbojarrada i desafiant; tot ell era esbojarrat, encara que al començament no me n’hagués adonat. Tot ell produïa aquella sensació de vidre esmicolat. I tot el que li sortia de la boca semblava una exclamació.

—T’hi acompanyaré! Sí, senyor! Que s’esperi, el Ralph! Que s’esperi! Si vols, t’hi acompanyo!

Volia veure la meva mare, però la idea de trenta quilòmetres més amb aquella ferum de pipí i els cotxes fent llums no era gaire plaent. Tampoc ho era la imatge de l’home fent anar el cotxe d’un costat a l’altre dels quatre carrils de Lisbon Street. Més que res, però, era ell. No podia suportar trenta quilòmetres més d’estrebades a l’entrecuix i aquella veu excitada de vidres esmicolats.

—Ei, no —vaig dir—, gràcies. Vagi a buscar el seu germà. —Vaig obrir la porta i va passar el que em temia: es va girar i em va agafar el braç amb la seva mà vella i retorçada. Era la mà que no parava d’estirar-se l’entrecuix.

—Només m’ho has de dir! —va dir. La seva veu era aspra i confidencial. Em clavava fort els dits a la carn sota l’aixella—. Et portaré a la porta de l’hospital! Sí, senyor! No hi fa res que ens acabem de conèixer! No hi fa res, en absolut! T’hi porto…, al davant mateix!

—No pateixi —vaig repetir, i de seguida vaig haver d’es-forçar-me per no sortir disparat del cotxe, deixant-li la camisa a la mà si calia per alliberar-me’n. Era com si l’home s’estigués ofegant. Em pensava que quan em mogués, m’agafaria encara més fort, que fins i tot m’engraparia pel coll, però no ho va fer. Va afluixar els dits, i em va deixar anar del tot quan vaig treure la cama del cotxe. I llavors, com passa sempre després d’un moment de pànic irracional, vaig pensar què dimonis m’havia fet tanta por. Només era una forma de vida basada en el carboni en un ecosistema envellit: un vell Dodge amb pudor de pipí, en aquell moment decebut perquè havia rebutjat la seva oferta. Només era un vell incòmode amb el seu braguer. ¿Per què diantre m’havia agafat aquella por?

—Li agraeixo molt que m’hagi portat i encara més el seu oferiment —vaig dir—. Però puc anar cap allà —vaig assenyalar Pleasant Street— i de seguida trobaré algú que em porti.

Va callar un moment, i després va sospirar i va fer un cop amb el cap.

—Sí, val més així —va dir—. Situa’t fora del poble, ningú s’atura a agafar algú dins del poble, ningú vol afluixar la marxa i que li toquin la botzina.

Tenia raó; fer autoestop en un poble, ni que fos petit com Gates Falls, era inútil. Potser sí que l’home havia fet les seves hores de dit.

—Però, fill, ¿n’estàs segur? Ja saps el que es diu: val més un pardal a la mà…

Vaig tornar a dubtar. També tenia raó en allò del pardal a la mà. Pleasant Street esdevenia Ridge Road un quilòmetre i mig si fa no fa després del semàfor parpellejant, i Ridge Road travessava vint quilòmetres de bosc abans d’arribar a la Ruta 196 als afores de Lewiston. Era gairebé de nit, i sempre costa més que t’agafin de nit; quan els fars t’il·luminen en una carretera comarcal, sembles un fugitiu del correccional de nois de Windham encara que vagis ben pentinat i amb la camisa per dins. Però no tenia ganes de continuar amb el vell. Fins i tot fora del cotxe i segur, l’home em produïa una sensació anguniosa, però potser només era la manera com la seva veu semblava plena de punts d’exclamació. A més a més, jo sempre he tingut sort fent autoestop.

—N’estic segur —vaig dir—. Moltes gràcies una altra vegada. Li estic molt agraït.

—Amb molt de gust, fill. Amb molt de gust. La meva dona… —Va callar, i vaig veure que tenia llàgrimes als ulls. Li vaig tornar a donar les gràcies, i vaig tancar la porta abans que pogués dir res més.

Vaig travessar el carrer corrent, i la meva ombra va aparèixer i desaparèixer a la llum del semàfor. A l’altre cantó em vaig girar. El Dodge continuava allà, aparcat al costat de Frank’s Fountain & Fruits. A la llum del semàfor i el fanal que hi havia uns cinc metres darrere del cotxe, el vaig veure repenjat al volant. Se’m va acudir que l’home era mort, i que l’havia mort jo negant-me a deixar que m’ajudés.

Aleshores va arribar un cotxe per la cantonada i el conductor va fer llums al Dodge. Aquesta vegada el vell va posar els curts, i així vaig saber que encara era viu. Un moment després l’home va tornar a entrar a la calçada i va maniobrar el Dodge a poc a poc cap a la cantonada. El vaig observar fins que va desaparèixer, i després vaig mirar la lluna. Començava a perdre la seva tonalitat carbassa, però continuava tenint alguna cosa sinistra. Se’m va acudir que no havia sentit mai a dir que es formulessin desitjós a la lluna: a les estrelles fugaces, sí, però a la lluna no. Vaig tornar a desitjar poder-me retractar del meu desig: a mesura que la foscor s’instal·lava i jo esperava a la cruïlla, era fàcil pensar en els desitjós incauts que es complien.

Vaig sortir de Pleasant Street, fent dit als cotxes que passaven pel meu costat sense ni tan sols reduir. Primer hi havia botigues i cases a cada cantó del carrer, després la vorera s’acabava i tornava a haver-hi arbres, que reprenien la possessió de la terra silenciosament. Cada vegada que el carrer s’il·luminava i projectava la meva ombra endavant, jo em girava, treia el dit polze i feia el somriure més tranquil·litzador que podia. Cada vegada el cotxe passava sense ni tan sols reduir. Una vegada algú em va cridar: «Busca’t feina, mico!», i va riure.

No em fa por la foscor —o no me’n feia—, però vaig començar a pensar que havia comès un error no acceptant l’oferta del vell d’acompanyar-me a l’hospital. Hauria pogut escriure un rètol que digués NECESSITO QUE EM PORTIN, MARE MALALTA abans de sortir, però dubtava que m’hagués servit de res. Un psicòtic també pot escriure un cartell, fet i fet.

Vaig continuar caminant, trepitjant la grava del voral, escoltant els sons de la nit que s’aproximava: un gos, llunyà; una òliba, més a prop; el sospir del vent. El cel estava il·luminat per la lluna, però en aquell moment jo no podia veure-la, els arbres eren alts i la taparien una estona.

A mesura que m’allunyava de Gates Falls, passaven menys cotxes. La meva decisió de no acceptar l’oferta del vell cada vegada semblava més absurda. Vaig començar a imaginar-me la meva mare a l’hospital, amb la boca torta en una ganyota, perdent el seu contacte amb la vida però intentant aguantar i aferrar-se a aquell agafador lliscós, sense saber que jo no hi arribaria perquè no m’havia agradat la veu cridanera d’un vell, o la pudor d’orina del seu cotxe.

Vaig pujar un turó costerut i un cop a dalt em vaig tornar a girar. A la meva dreta ja no hi havia arbres, sinó un petit cementiri de poble. Les làpides resplendien a la pàl·lida claror. Una cosa petita i negra estava arrupida al costat d’una làpida, observant-me. M’hi vaig acostar, encuriosit. La cosa negra es va moure i es va convertir en una marmota. Em va dedicar una mirada de retret amb uns ulls vermellosos i va desaparèixer entre l’herba alta. Tot d’una em vaig adonar que estava molt cansat, de fet, gairebé esgotat. Des que m’havia trucat la senyora McCurdy feia cinc hores, havia funcionat amb pura adrenalina, però ara se m’havia acabat. Aquella era la part dolenta. La part bona era que la sensació d’urgència havia desaparegut, si més no per ara. Havia pres una decisió, havia triat Ridge Road en lloc de la Ruta 68, i no valia la pena que em castigués per això: el que està fet ja està fet, deia de vegades la mare. Sempre tenia una cosa d’aquestes a punt, breus aforismes zen que gairebé tenien sentit. Tant si en tenia com si no, aquell aleshores em va consolar. Si era morta quan arribés a l’hospital, no es podia evitar. Segurament no ho seria. El metge havia dit que no era tan greu, segons la senyora McCurdy; la senyora McCurdy també havia dit que la mare encara era jove. Una mica grassa, això sí, i molt fumadora, però jove.

Mentrestant, heus-me a mi caminant per aquests mons de Déu i de sobte estava molt cansat; em semblava com si portés ciment als peus.

Hi havia una paret de pedra que tancava la part del cementiri que donava a la carretera amb un espai obert travessat per dos solcs. Vaig asseure’m a la paret amb els peus plantats en un d’aquests solcs. Des d’aquell punt podia veure un bon tros de Ridge Road en les dues direccions. Si veia fars venint des de l’oest, en direcció a Lewiston, podia tornar a la carretera i fer autoestop. Mentrestant em quedaria allà amb la motxilla a la falda i esperaria que em tornés una mica de força a les cames.

De l’herba començava a pujar una boirina fina i lluent. Els arbres que envoltaven el cementiri per tres cantons s’agitaven amb la brisa. Més enllà del cementiri se sentia aigua corrent i de tant en tant el rac-rac d’una granota. Era un lloc preciós i curiosament plàcid, com un dibuix en un llibre de poemes romàntics.

Vaig mirar cap als dos cantons de la carretera. No hi havia res, ni una lluïssor en l’horitzó. Vaig deixar la motxilla en un dels solcs on havia repenjat els peus, em vaig posar dret i vaig entrar al cementiri. M’havia caigut un ble de cabells sobre el front; el vent me’l va apartar. La boira se’m va enrotllar mandrosament als peus. Les làpides del fons eren antigues; unes quantes estaven caigudes. Les del davant eren molt més recents. Em vaig inclinar, amb les mans als genolls, per mirar-ne una que estava envoltada de flors gairebé fresques. A la claror de la lluna es podia llegir el nom amb facilitat: GEORGE STAUB. A sota hi havia les dates que marcaven el breu període de vida del George Staub: 19 de gener de 1977, en una punta; 12 d’octubre de 1998, a l’altra.

Això explicava les flors que tot just es començaven a pansir; el 12 d’octubre havia estat feia dos dies i el 1998 era només feia dos anys. Els amics i parents del George havien passat a presentar-li els seus respectes. Sota el nom i les dates hi havia una altra cosa, una breu inscripció. Em vaig ajupir més per llegir-la…

… i em vaig apartar de cop, aterrit i conscient que estava tot sol, en un cementiri a la llum de la lluna.

El que està fet ja està fet

deia la inscripció.

La meva mare era morta, potser havia mort en aquell mateix moment, i alguna cosa m’havia enviat un missatge. Alguna cosa amb un sentit de l’humor molt antipàtic.

Vaig tornar a poc a poc a la carretera, escoltant el vent entre els arbres, escoltant el rierol, escoltant la granota, de sobte espantat de poder sentir un altre so, el so de la terra movent-se i de les arrels esquinçant-se, d’alguna cosa no del tot morta que sortís, per agafar-me per la vamba…

Vaig ensopegar amb els meus propis peus i vaig caure, em vaig colpejar el colze amb una làpida, i va anar de poc que no em colpejo també el cap amb una altra. Vaig caure amb un espetec sord sobre l’herba, mirant la lluna que acabava de sortir entre els arbres. Ja era blanca en lloc de carbassa i lluent com un os polit.

En lloc d’espantar-me més, la caiguda em va aclarir el cap. No sabia què havia vist, però no podia ser el que em pensava que havia vist; allò podia anar bé per a les pel·lícules de John Carpenter i Wes Craven, però no pertanyia a la vida real.

«Sí, home, i tant», va dir una veueta dins del meu cap. «Si surts ara mateix d’aquí, pots continuar creient-ho. Pots continuar creient-ho la resta de la teva vida».

—A la merda —vaig dir, i em vaig aixecar. Tenia el cul dels texans ben moll, i me’ls vaig desenganxar de la pell. No va ser exactament fàcil tornar-se a acostar a la làpida que assenyalava el darrer lloc de descans del George Staub, però tampoc va ser tan difícil com em pensava. El vent sospirava entre els arbres, cada vegada més fort, indicant un canvi de temps. Les ombres dansaven incertes al meu voltant. Les branques es fregaven les unes amb les altres, amb un so que es propagava en el bosc. Em vaig ajupir davant de la làpida i vaig llegir:

GEORGE STAUB

19 DE GENER DE 1977 - 12 D’OCTUBRE DE 1998

Aquest fill estimat, Déu ens l’ha sostret



Em vaig quedar allà, amb les mans repenjades als genolls, inclinat, sense adonar-me com em bategava el cor fins que se’m va alentir una mica. Una coincidència desagradable, i prou. Tampoc era tan estrany que hagués llegit una cosa per l’altra sota el nom i les dates. Fins i tot sense el cansament i la tensió que portava a sobre, ho podia haver llegit malament: la claror de la lluna era molt enganyosa. Cas tancat.

Llevat que estava segur d’haver-hi llegit «El que està fet ja està fet».

La meva mare era morta.

—A la merda —vaig repetir, i em vaig girar. Mentre ho feia, em vaig adonar que la boira que s’esmunyia entre l’herba i els meus turmells s’havia començat a aclarir. Sentia el murmuri d’un motor que s’acostava. Venia un cotxe.

Vaig tornar a travessar corrent l’obertura de la paret i vaig recollir la motxilla en passar. Les llums del cotxe que s’acostava eren a mitja pujada. Vaig treure el polze just quan els fars em van il·luminar, encegant-me momentàniament. Vaig saber que l’home s’aturaria abans que comencés a reduir la marxa. És curiós com se saben les coses de vegades, però qualsevol que hagi fet molt de dit pot dir que això passa.

El cotxe em va passar pel costat, amb els llums de fre encesos, i es va aturar en el voral tou proper al final de la paret de roca que separava el cementiri de Ridge Road. M’hi vaig acostar corrent amb la motxilla que em picava al costat del genoll. Era un Mustang, d’aquells tan macos de finals dels seixanta o principis dels setanta. El motor murmurava sorollosament, esmorteït per un silenciador que segurament no passaria la inspecció la pròxima vegada que li toqués la revisió…, però això a mi tant se me’n donava.

Vaig obrir la porta i vaig entrar. Mentre posava la motxilla entre els peus una olor em va colpir, una cosa alhora familiar i un pèl desagradable.

—Gràcies —vaig dir—. Moltes gràcies.

L’home del volant duia uns texans descolorits i una samarreta negra amb les mànigues tallades. Tenia la pell morena, els músculs treballats i al bíceps dret duia un tatuatge blau com un filferro. Portava una gorra de John Deere verda amb la visera al clatell. I una xapa a prop del coll de la samarreta, però des del meu seient no la podia llegir.

—De res —va dir—. ¿Vas a la ciutat?

—Sí —vaig dir. En aquella part del món «a la ciutat» volia dir Lewiston, l’única ciutat amb cara i ulls al nord de Pòrtland. Mentre tancava la porta, vaig veure un d’aquells ambientadors d’aroma de pi penjant del retrovisor. Allò era el que havia ensumat. Aquella no era la meva nit pel que feia a les olors; primer pipí i després pi artificial. Tot i així, m’hi duria. Hauria d’haver estat content. I mentre el noi accelerava per Ridge Road, i el gran motor del seu vell Mustang rondinava, vaig intentar convence’m que estava content.

—¿Què t’espera a ciutat? —va preguntar el conductor.

Li feia la mateixa edat que jo, un noi de la ciutat que potser anava a una de les escoles tècniques d’Aubum o treballava en una de les poques fàbriques tèxtils que quedaven a la zona. Segurament s’havia arreglat aquell Mustang en les hores lliures, perquè això era el que feien els joves de ciutat: beure cervesa, fumar una mica d’herba i arreglar-se el cotxe. O la moto.

—El meu germà es casa. Haig de ser el seu padrí. —Vaig dir aquella mentida sense gota de premeditació. No volia que sabés res de la meva mare, però no sabria dir per què. Alguna cosa no anava a l’hora. No sabia què era ni per què havia de pensar que alguna cosa no anava a l’hora, però ho sabia. N’estava segur—. Demà toca assaig. A més del comiat de solter de demà a la nit.

—¿Ah sí? ¿Una festa? —Es va girar a mirar-me, amb els ulls esbatanats i la cara atractiva de llavis molsuts lleugerament somrients, però la seva expressió era incrèdula.

—Sí —vaig dir. Tenia por. Sense més ni més tornava a tenir por. Alguna cosa no m’agradava, potser havia començat a torçar-se quan el vell del Dodge m’havia convidat a formular un desig a la lluna ardent en lloc d’una estrella fugaç. O potser des del moment que havia despenjat el telèfon i havia sentit la senyora McCurdy dient que tenia males notícies per a mi, però no era tan dolent com hauria pogut ser.

—Doncs, que bé —va dir el noi de la gorra al revés—. Un germà que es casa, està molt bé. ¿Com et dius?

No tenia por i prou, estava aterrit. Tot allò estava molt malament, tot, i no entenia per què ni com podia haver passat tan de pressa. Però una cosa sí que la sabia: tenia tantes ganes que el conductor del Mustang sabés el meu nom com que sabés el que anava a fer a Lewiston. Tampoc creia que arribés a Lewiston. Tot d’una estava convençut que no tornaria a veure Lewiston mai més. Era com quan havia sabut que el cotxe pararia. I hi havia aquella olor, d’allò també en sabia alguna cosa. No era un ambientador; era alguna cosa sota l’ambientador.

—Hector —vaig dir, donant el nom del meu company de pis—. Hector Passmore, em dic. —Em va sortir amb calma i serenitat, i va sonar bé. Alguna cosa dintre meu m’imposava no deixar entendre al conductor del Mustang que sabia que alguna cosa no anava a l’hora. Era l’única possibilitat que tenia.

Es va girar una mica cap a mi, i vaig poder-li llegir la xapa: HE PUJAT A LA BALA DE THRILL VILLAGE, LACONIA. Coneixia el lloc, hi havia estat, encara que poca estona.

També li vaig poder veure una línia gruixuda i negra al voltant del coll igual com el tatuatge del filferro que li feia la volta al bíceps, però la línia del coll del conductor no era un tatuatge. Dotzenes de marques negres la travessaven verticalment. Eren punts fets per la persona que havia tornat a unir el cap amb el cos.

—Molt de gust de coneixe’t, Hector —va dir—. Sóc el George Staub.

La mà em va flotar cap a ell com una mà en un somni. Tant de bo hagués estat un somni, però no ho era pas; tenia tots els caires esmolats de la realitat. L’olor dominant era el pi. L’olor de sota era alguna cosa química, segurament formol. Anava amb cotxe amb un mort.

El Mustang va córrer per Ridge Road a cent per hora, darrere les seves llums i sota la claror d’un cercle polit de lluna. A cada cantó els arbres que s’atapeïen a la carretera dansaven i es bellugaven amb el vent. El George Staub em va somriure amb els seus ulls buits, i després va deixar anar la meva mà per concentrar-se en la carretera. A l’institut jo havia llegit Dràcula i en aquell moment me’n va tornar una línia, que se’m va enganxar al cap com una campana repicant: els morts condueixen de pressa.

«No puc deixar que sàpiga que ho sé». Això també se’m va enganxar al cap. No era gaire, però no tenia res més. «No puc deixar que ho sàpiga, no puc, no puc». Vaig pensar on devia ser el vell a hores d’ara. ¿Sa i estalvi amb el seu germà? ¿O el vell també hi estava conxorxat? ¿Potser ens anava al darrere, amb el seu vell Dodge, inclinat cap al volant i remenant-se l’entrecuix? ¿També era mort, potser? Segurament no. Els morts condueixen de pressa, segons Bram Stoker, i el vell no havia passat mai de setanta. Notava que em pujava per la gola una rialla dement i la vaig ofegar. Si reia ell ho sabria. I no ho havia de saber, perquè aquella era la meva única esperança.

—No hi ha res com un casori —va dir ell.

—Sí —vaig dir—, tothom s’hauria de casar almenys dues vegades.

Tenia les mans agafades i me les estrenyia amb força. Em sentia les ungles clavades als dits per sobre dels artells, però era una sensació distant. No podia deixar que ho sabés, només comptava això. Els boscos ens encerclaven del tot, i l’única llum era la incansable lluïssor de la lluna, i jo no podia permetre que s’adonés que jo sabia que ell era mort. Perquè ell no era un fantasma, no era una cosa tan inofensiva. Un fantasma es podia arribar a veure, però, ¿quina mena de cosa t’agafava fent autoestop? ¿Quina mena d’ésser feia això? ¿Un zombi? ¿Un necròfag? ¿Un vampir? ¿Cap d’aquests?

El George Staub va riure.

—Dues vegades! Sí, i tant, aquesta és la meva família!

—La meva també —vaig dir. La meva veu sonava serena, com la d’un autoestopista a qui haguessin alegrat el dia, o la nit, més aviat, fent-la petar com a agraïment pel transport—. No hi ha res com un funeral.

—Un casament —va corregir ell com si res. A la llum del panell la seva cara era cerosa, la cara d’un cadàver abans que li posessin el maquillatge. Aquella gorra del revés era especialment anguniosa. Et feia pensar en el que hi devia quedar, allà sota. No sé on havia llegit que els de les pompes fúnebres serraven la part de dalt del crani, en treien el cervell i el farcien amb un cotó tractat químicament. Potser perquè la cara no es deixés anar.

—Casament —vaig dir amb els llavis entumits, i fins i tot vaig riure una mica, o vaig fer petar la llengua—. Volia dir casament.

—Jo crec que sempre diem el que volíem dir —va dir el conductor. Continuava somrient.

Sí, Freud també ho pensava. Ho havia llegit a la classe de psicologia. Dubtava que aquell noi conegués gaire Freud; a mi no em semblava que gaires estudiosos de Freud duguessin samarretes sense mànigues i gorres de beisbol girades, però sabia el que li calia. Jo havia dit «funeral». Ben segur que havia dit «funeral». Llavors vaig pensar que estava jugant amb mi. Jo no volia que s’adonés que jo sabia que ell era mort. Ell no volia que jo m’adonés que ell sabia que jo sabia que ell era mort. I així jo havia d’impedir que s’adonés que jo sabia que ell sabia que…

El món va començar a girar davant meu. Al cap d’un moment començaria a voltar, de pressa de pressa, i perdria el cap. Vaig tancar els ulls un instant. En la foscor la imatge de la lluna al firmament es tornava verda.

—¿Que et trobes bé, noi? —va preguntar. La preocupació que traspuava la seva veu era esgarrifosa.

—Sí —vaig dir, obrint els ulls. Tot tornava a ser al seu lloc. El dolor a les mans en el punt on m’estava clavant les ungles a la pell era fort i real. I l’olor. No sols ambientador de pi, no sols productes químics. També hi havia una aroma de terra.

—¿N’estàs segur? —va preguntar.

—És que estic cansat. Fa estona que faig autoestop. I de vegades em marejo una mica als cotxes. —Em va venir una inspiració sobtada—. ¿Saps què?, val més que em deixis baixar. Si em toca una mica l’aire, l’estómac se’m posarà bé. Ja passarà algú que m’agafarà…

—No et puc pas deixar —va dir ell—. ¿Deixar-te aquí al mig? De cap manera. T’hi podries estar una hora sense que passés ningú, i potser tampoc t’agafaria. M’he d’ocupar de tu. ¿Com fa aquella cançó? Porta’m a l’església a temps, ¿oi? De cap manera et penso deixar aquí al mig. Abaixa una mica la finestra, i et trobaràs millor. Ja sé que no fa gaire bona olor aquí dins. Vaig penjar aquest ambientador, però aquestes coses no serveixen per a res. És clar que hi ha olors més difícils de tapar que altres.

Volia agafar la maneta de la finestra i abaixar-la, deixar entrar aire fresc, però els músculs del braç no m’obeïen. Només podia estar allà assegut amb les mans ben estretes, clavant-me les ungles a la pell. Un joc de músculs no em funcionava; un altre no parava de treballar. Quina mala passada.

—És com en aquella història —deia ell—. La del noi que es compra un Cadillac gairebé nou per set-cents cinquanta dòlars. La coneixes, ¿oi?

—Sí —vaig dir amb els llavis entumits. No coneixia la història, però sí que sabia que no tenia cap ganes de sentir-la, no volia sentir cap història de les que em volia explicar aquell home—. És molt famosa. —Davant de nosaltres la carretera s’estenia com una carretera en una pel·lícula antiga en blanc i negre.

—Sí que ho és, molt famosa. El noi busca un cotxe i veu un Cadillac gairebé nou al jardí del seu veí.

—He dit que…

—I hi ha un rètol a la finestra que diu: ES VEN, DIRECTAMENT DEL PROPIETARI.

Duia un cigarret penjat darrere l’orella. El va agafar, i quan ho va fer se li va aixecar la samarreta per davant. Vaig poder veure una altra línia negra arrugada i més punts. Després es va inclinar per encendre l’encenedor del cotxe i la samarreta va tornar al seu lloc.

—El noi sap que no es pot permetre el Cadillac, ni de lluny es pot permetre un Cadillac, però sent curiositat, ves. O sigui que se’n va cap a l’home i diu: «¿Quant en demana, d’això?». I l’home, que tanca la mànega que feia servir per rentar el cotxe, diu: «Noi, avui estàs de sort. Set-cents cinquanta bitllets i te l’emportes».

L’encenedor va sortir. L’Staub el va agafar i va prémer la resistència incandescent contra la punta del cigarret. Va inhalar fum i vaig veure com li sortien filets de fum entre els punts que li aguantaven unida la incisió del coll.

—El noi mira a través de la finestra del conductor i veu que hi ha només vint mil quilòmetres al comptaquilòmetres. Diu a l’home: «Sí, home, fa tanta gràcia com una mosquitera en un submarí». L’home diu: «No és broma, noi, tu dóna’m els calés i te l’endús. Què carai, fins i tot t’acceptaré un xec, fas cara de bon noi». I el noi que diu…

Vaig mirar per la finestra. Sí que havia sentit aquella història, feia anys, segurament quan encara anava a l’institut. En la versió que jo havia sentit el cotxe era un Thunderbird en lloc d’un Caddy, però la resta era igual.

—El noi diu: «Potser només tinc disset anys però no sóc idiota, ningú es ven un cotxe com aquest, sobretot si té tan pocs quilòmetres, per només set-cents cinquanta dòlars». I l’home li diu que se’l ven perquè el cotxe fa pudor, no hi ha manera de fer-ne marxar la pudor, ho ha provat de totes les maneres i no hi ha manera de fer-la marxar. L’home havia anat de viatge de feina, un viatge força llarg, en què va haver de ser fora almenys…, un parell de setmanes —va dir el conductor. Somreia com fa la gent quan explica un acudit que els fa molta gràcia—. I quan torna, troba el cotxe al garatge i la seva dona al cotxe, és morta pràcticament des que ell se’n va anar. No sé si va ser suïcidi o un infart o què, però està tota inflada dins del cotxe, i fa una pudor horrorosa i ell l’únic que vol és vendre’l. —Va riure—. Déu n’hi do la història, ¿oi?

—¿Com és que no li va trucar? —va pronunciar la meva boca tota sola. Tenia el cervell congelat—. ¿Se’n va dues setmanes de viatge de feina i no truca mai a casa per saber què fa la seva dona?

—Home —va dir el conductor—, això no fa al cas, ¿no trobes? El que fa al cas és que és una ganga, això és el que compta. ¿Qui no se sentiria temptat? Al capdavall, sempre es pot conduir amb les finestres del cotxe abaixades, ¿oi? I en el fons només és una història. És ficció. M’hi ha fet pensar la pudor que fa aquest cotxe. Que és un fet.

Silenci. I vaig pensar: «Espera que digui alguna cosa, espera que ho acabi». I jo ho volia acabar. Ho volia. Però…, ¿aleshores què? ¿Aleshores què faria ell?

Va fregar-se el dit amb la xapa de la samarreta, la que deia HE PUJAT A LA BALA DE THRILL VILLAGE, LACONIA. Vaig veure que tenia terra sota les ungles.

—És on he anat avui —va dir—. A Thrill Village. He fet feina per un home que m’ha donat un passi de dia. La meva nòvia havia de venir amb mi, però m’ha dit que estava malalta, quan té la regla de vegades pateix molt, es posa molt malalta. És una llàstima, però jo sempre penso, ¿i si no li ve, què? Si no li ve, llavors sí que l’hem vessada, tots dos. —Va fer com un lladruc sense cap gràcia—. I hi he anat tot sol. No volia que es perdés el passi. ¿Has estat mai a Thrill Village?

—Sí —vaig dir—. Una vegada. Quan tenia dotze anys.

—¿Amb qui hi vas anar? —va preguntar—. ¿No hi devies pas anar sol si només tenies dotze anys?

Això no ho havia dit pas, ¿oi que no? No. Estava jugant amb mi, era evident, fent-me ballar com un titella. Vaig pensar en la possibilitat d’obrir la porta i sortir del cotxe rodolant, intentant amagar el cap entre els braços abans de picar a terra, però sabia que em trobaria i em tornaria a fer pujar al cotxe abans que pogués fugir. I jo no podia aixecar els braços, a sobre. Tot el que podia fer era estrenye’m les mans de mala manera.

—No —vaig dir—. Hi vaig anar amb el meu pare. M’hi va portar ell.

—¿Vas pujar a la Bala? Jo hi he pujat quatre vegades. Quina passada! Va tota l’estona al revés! —Em va mirar i va tornar a deixar anar una mena de rialla lladruc sense gràcia. La claror de la lluna em va inundar els ulls, convertint-los en cercles blancs, convertint-los en els ulls d’una estàtua. I vaig comprendre que a més de mort era boig—. ¿Tu hi vas pujar, Alan?

Vaig pensar que li podia dir que s’havia equivocat de nom, que jo em deia Hector, però, ¿què en trauria? Ja ens acostàvem al final.

—Sí —vaig dir baixet. No hi havia cap llum a fora llevat de la lluna. Els arbres passaven rabents, bellugant-se com dansaires espontanis i desenfrenats. La carretera s’esmunyia ràpidament per sota nostre. Vaig mirar el comptaquilòmetres i vaig veure que anàvem a cent vint. Ara sí que havíem pujat a la Bala, ell i jo; els morts condueixen de pressa—. Sí, la Bala. Sí que hi vaig pujar.

—No —va dir. Va xuclar el cigarret, i una altra vegada vaig veure com s’escolaven els filets de fum entre els punts de la incisió del coll—. No hi vas pujar. I molt menys amb el teu pare. Et vas posar a la cua, això sí, però anaves amb la teva mare. La cua era llarga, la cua de la Bala sempre ho és, i ella no tenia ganes d’entomar el sol. Llavors ja estava grassa, i la calor l’hi feia passar malament. Però li havies donat la llauna tota el dia, insistint, insistint, insistint, i, mira quina gràcia…, quan finalment vas arribar al primer lloc de la cua, et vas acollonir. ¿Sí o no?

No vaig dir res. Tenia la llengua enganxada al paladar.

La seva mà es va moure, la pell groguenca a la llum del panell de comandament del Mustang, les ungles brutes, i em va agafar les mans. La força em va abandonar quan ho va fer i se’m van separar com un nus que es desfà màgicament amb el toc d’una vareta màgica. La seva pell era freda i tenia una textura de serp.

—¿Sí o no?

—Sí —vaig dir. No podia parlar gaire més fort que un xiuxiueig—. Quan ens hi vam acostar i vaig veure que era tan amunt…, com es capgirava a dalt de tot i com cridaven els de dins quan es girava…, em vaig acollonir. Ella es va empipar amb mi i no em va parlar fins que vam arribar a casa. No he pujat mai a la Bala. —Fins ara, si més no.

—Hi hauries d’haver pujat, nano. És la millor. És la que val més la pena. Les altres no valen res, si més no allà. Tornant a casa m’he parat a compar cerveses a la botiga de la frontera de l’Estat. Em volia aturar a ca la meva nòvia, i regalar-li la xapa com una broma. —Es va picar la xapa del pit, després va abaixar la finestra i va llençar el cigarret a la nit ventosa—. Però tu segurament ja saps què ha passat.

És clar que ho sabia. Era la història de fantasmes que tots hem sentit, ¿oi? Es va estavellar amb el Mustang i quan els polis hi van arribar era mort entre les desferres amb el cos al volant i el cap al seient del darrere, la gorra girada i els ulls morts mirant al sostre, i d’aleshores ençà se’l veu a Ridge Road quan hi ha lluna plena i el vent bufa fort, fuuuuu, tornarem després del missatge del nostre patrocinador. Ara sé una cosa que no sabia: les pitjors històries són les que has sentit tota la vida. Aquests són els malsons de veritat.

—No hi ha res com un funeral —va dir, i va riure—. ¿No has dit això? Se t’ha escapat, Al. Ja ho crec que sí. Has patinat, has ensopegat i has caigut.

—Deixa’m sortir —vaig xiuxiuejar—. Per favor.

—Vejam —va dir, girant-se cap a mi—, ¿n’hauríem de parlar, no trobes? ¿Saps qui sóc, Alan?

—Ets un fantasma —vaig dir.

Va fer un sorollet impacient, i a la llum del comptaquilòmetres les comissures dels llavis se li van abaixar.

—Vinga, home, esforça-t’hi una mica. El coi de Casper és un fantasma. ¿Que potser floto? ¿Que pots veure-hi a través meu? —Va aixecar una mà, la va obrir i la va tancar davant meu. Podia sentir el so sec i aspre dels tendons petant.

Vaig intentar dir alguna cosa. No sé què, i tant se val, perquè no em va sortir res.

—Sóc una mena de missatger —va dir l’Staub—. Un coi de correu sortit de la tomba, ¿què te’n sembla? De fet, de gent com jo en surt força sovint, quan les circumstàncies són les correctes. ¿Saps què penso? Crec que el que té la paella pel mànec, Déu o qui sigui, deu tenir ganes de passar-s’ho bé. Sempre vol veure si et conformaràs amb el que tens o si et pot convèncer perquè vagis a veure què hi ha darrere la cortina. Això sí, les coses han de ser adequades. Aquesta nit ho eren. Tu sol allà fora…, la teva mare malalta…, necessitaves que et portessin…

—Si m’hagués quedat amb el vell, això no hauria passat —vaig dir—. ¿Oi que no? —Sentia molt clarament l’olor de l’Staub, la fortor dels productes químics i la pudor més estesa de la carn podrida i no entenia com no l’havia sentida abans ni com la podia haver confós amb una altra cosa.

—Fa de mal dir —va contestar l’Staub—. Potser aquest vell de qui parles també era mort.

Vaig pensar en la veu plena de vidres d’aquell home, en les estrebades al braguer. No, no era pas mort, i jo havia canviat la pudor d’orina del seu vell Dodge per una altra de molt pitjor.

—D’això, noi, no tenim temps de parlar-ne. Set quilòmetres més i començarem a veure cases. Deu quilòmetres més i arribarem als límits de la ciutat de Lewiston. Això vol dir que t’has de decidir ara.

—¿Decidir què? —Però em semblava que ja ho sabia.

—Qui puja a la Bala i qui es queda a terra. Tu o la teva mare. —Es va girar i em va mirar amb els seus ulls ofegats en la claror de la lluna. Va somriure encara més i vaig veure que gairebé no li quedaven dents, se li havien partit en l’accident. Va donar un copet al volant—. Me n’emportaré un dels dos. I com que tu ja ets aquí, et toca decidir. ¿Què me’n dius?

«No ho dius de veritat», era el que em va pujar als llavis. Però, ja què treia cap dir allò, o qualsevol altra cosa? I tant que ho deia de veritat. Mortalment de veritat.

Vaig pensar en tots els anys que havíem passat junts ella i jo, l’Alan i la Jane Parker contra el món. Molts bons moments i més d’un grapat de realment dolents. Pedaços als pantalons i sopars de ranxo. Els altres nois tenien diners per comprar-se un dinar calent; jo sempre tenia un entrepà de mantega de cacauet o de mortadel·la, com un dels nens pobres dels contes de pobres i rics. Ella treballant en vés a saber quants restaurants i bars diferents per mantenir-nos. El dia que va demanar el dia lliure per parlar amb l’home de benestar social, ella vestida amb el seu millor vestit pantaló, ell assegut al nostre balancí de la cuina amb el seu vestit que fins i tot un nen de vuit anys podia veure que era molt millor que el d’ella, amb una carpeta a la falda i una ploma lluent i gruixuda als dits. Ella responent a les ofensives i vergonyoses preguntes que li feia amb un somriure glaçat a la cara, oferint-li més cafè, perquè si ell feia un informe favorable ella rebria cinquanta dòlars més al mes, cinquanta miserables dòlars més al mes. Estirada al llit quan ell se’n va anar, plorant, i quan jo m’havia assegut al seu costat havia provat de somriure i dir-me que AND no volia dir Ajuda per a Nens Dependents, sinó Arreplegats Ninots Decadents. Jo havia rigut i llavors ella també havia rigut, perquè s’havia de riure, això ho teníem clar. Quan només hi éreu tu i la teva mare fumadora empedreïda contra el món, riure era sovint l’única manera d’anar tirant sense parar boig i clavar-te cops de cap contra la paret. Però hi havia alguna cosa més, de fet. Per a les persones com nosaltres, persones insignificants que s’esmunyien pel món com ratolins en un dibuix animat, de vegades riure’s dels malparits era l’única venjança al nostre abast. Ella treballava en totes aquelles feines i feia hores extres i es fregava els turmells quan se li inflaven i guardava les propines en un pot amb una etiqueta que deia FONS PER A LA UNIVERSITAT DE L’ALAN —igual igual que en un d’aquells contes de nens pobres i rics— i em deia una vegada rere l’altra que havia d’estudiar de valent, que els altres nens potser es podien permetre el luxe de fer el manta a l’escola, però jo no perquè ella podia anar estalviant les propines fins al dia del judici final i tampoc en tindria prou; necessitàvem beques i préstecs si jo volia anar a la universitat, i havia d’anar a la universitat perquè per a mi era l’única possibilitat de sortir-me’n…, i per a ella també. I per això jo havia estudiat de valent, us ho podeu ben creure, perquè no era pas cec: veia com s’anava engreixant, com fumava (era l’únic plaer que es permetia…, el seu únic vici, si sou dels que ho veuen des d’aquesta perspectiva), i sabia que algun dia les nostres posicions es canviarien i jo seria el que m’hauria d’ocupar d’ella. Amb un títol i una bona feina, potser ho podria fer. Ho volia fer. L’estimava. Tenia un caràcter rabiüt i una llengua molt llarga —aquell dia que havíem esperat per la Bala i després jo m’havia arronsat no va ser l’única vegada que em va cridar i em va clavar un bolet—, però jo l’estimava, malgrat tot. En part potser per això. L’estimava tant quan em pegava com quan em feia petons. ¿S’entén, això? Jo no. Però què hi farem. No crec que es puguin resumir vides o explicar famílies, i nosaltres érem una família, ella i jo, la família més petita possible, un secret compartit. Si m’ho haguessin preguntat, hauria dit que hauria fet el que fos per ella. I en aquell moment era exactament allò el que em demanaven que fes. Em demanaven que morís per ella, que morís al seu lloc, tot i que ella ja havia viscut la meitat de la seva vida, segurament molt més. I jo amb prou feines havia començat la meva.

—¿Què me’n dius, Al? —va preguntar el George Staub—. Va passant el temps.

—No puc decidir una cosa com aquesta —vaig dir ofegadament. La lluna navegava per la carretera, bellugadissa i brillant—. No em pots demanar una cosa així.

—Ja ho sé, creu-me, això és el que diuen tots. —Després va abaixar la veu—. Però et diré una cosa: si no et decideixes abans que arribem a les primeres cases, us prendré a tots dos. —Va fer una ganyota, però després es va tornar a animar, com si recordés que també hi havia bones notícies a més de les dolentes—. Si us prengués a tots dos, podríeu seure al seient de darrere i parlar dels vells temps.

—¿Per anar a on?

No em va contestar. Potser no ho sabia.

Els arbres es difuminaven al nostre costat com una tinta negra. Els fars avançaven veloçment i ens menjàvem la carretera. No era verge, però només havia estat una vegada amb una noia i estava borratxo i no recordava gaire com havia anat. Hi havia milers de llocs on volia anar —Los Angeles, Tahití, potser Luckenbach, Texas— i milers de coses que volia fer. La meva mare tenia quaranta-vuit anys i ja era gran, caram. Potser la senyora McCurdy la trobava jove, però és que la senyora McCurdy era vella. La meva mare s’havia portat bé amb mi, treballant tantes hores i ocupant-se de mi, però jo no havia pas triat aquella vida per a ella. Tenia quaranta-vuit anys. Jo en tenia vint-i-un. Com se sol dir, tenia tota la vida per endavant. Però, ¿és així com es jutgen les coses? ¿Com es decidia una cosa com aquella? ¿Com es podia decidir una cosa com aquella?

Els boscos corrien al nostre costat. La lluna ens mirava com un ull brillant i mortal.

—Val més que t’afanyis, noi —va dir el George Staub—. Se’ns està acabant la flora.

Vaig obrir la boca i vaig intentar parlar. No em va sortir res més que un sospir àrid.

—Espera’t, tinc el que necessites —va dir, i va allargar la mà enrere. Se li va tornar a aixecar la samarreta i li vaig tornar a veure (m’ho hauria pogut estalviar perfectament) la línia de punts de la panxa. ¿Encara hi havia intestins darrere aquella línia o només un farciment xop de productes químics? Quan va tornar a acostar la mà, duia una llauna de cervesa, segurament una d’aquelles que havia comprat a la frontera de l’Estat en el seu últim trajecte.

—M’ho conec —va dir—. La tensió t’asseca la boca. Té.

Em va passar la llauna. La vaig agafar, vaig estirar l’anella i vaig fer un glop llarg. El gust de la cervesa a la gola va ser fred i amarg. D’aleshores ençà no he pres cap més cervesa. No puc. Amb prou feines puc sofrir veure’n els anuncis a la tele.

Davant nostre, en la intensa foscor, va brillar una llum groga.

—Afanya’t, Al, no queda gaire temps. Aquella és la primera casa, al cim del turó. Si m’has de dir alguna cosa, fes-ho ara.

La llum va desaparèixer, i quan va tornar estava acompanyada d’altres llums. Hi havia finestres. A l’altre costat hi havia persones corrents que feien coses corrents: miraven la tele, donaven menjar al gat, potser es relaxaven al bany.

Vaig pensar en nosaltres fent cua al Thrill Village, la Jean i l’Alan Parker, una dona grassa amb taques fosques de suor sota les aixelles del vestit d’estiu, i el seu fill. No tenia ganes de fer aquella cua, l’Staub tenia raó…, però jo hi havia insistit i insistit. En això també tenia raó. Ella s’havia emprenyat, però havia fet la cua amb mi. Ella havia fet un munt de cues amb mi, les podia repassar totes, i els arguments a favor i en contra, però no tenia temps.

—Endú-te-la a ella —vaig dir mentre les llums de la primera casa s’acostaven cap al Mustang. La meva veu era aspra, seca i baixa—. Endú-te-la a ella, endú-te’n la meva mare, i deixa’m a mi.

Vaig llançar la llauna al terra del cotxe i vaig tapar-me la cara amb les mans. Aleshores ell em va tocar, em va tocar la camisa, bellugant els dits, i vaig pensar —amb una sobtada clarividència— que tot allò havia estat una prova. Havia fallat i ara m’arrencaria el cor del pit, com un pervers djinn en un d’aquells contes àrabs tan cruels. Vaig cridar. Llavors els seus dits es van apartar —era com si hagués canviat d’idea a última hora— i va allargar la mà davant meu. Per un moment se’m van omplir el nas i els pulmons de tal manera de la seva pudor mortal que em vaig sentir totalment mort jo mateix. Després es va sentir el clic d’una porta que s’obria i aire fresc que entrava al cotxe, escampant la pudor de mort.

—Que somniïs en els angelets, Alan —va grunyir-me a l’orella, i després em va clavar una empenta. Vaig caure rodolant en la foscor ventosa d’octubre amb els ulls tancats, les mans aixecades i el cos tens a l’espera que se’m trenquessin tots els ossos. Potser xisclava. No n’estic del tot segur.

La trencadissa no es va produir i al cap d’un moment interminable em vaig adonar que era a terra, que sentia el terra sota meu. Vaig obrir els ulls, després els vaig tornar a tancar de seguida. La claror de la lluna era encegadora i em va enviar una punyida de dolor al cervell, que se’m va instal·lar no darrere els ulls, on normalment comences a sentir el dolor quan mires una llum inesperadament brillant, sinó més avall, just per sobre del clatell. Vaig veure que tenia les cames i el cul freds i molls. No m’importava gens. Era a terra, i això era l’únic que tenia importància.

Em vaig aixecar repenjant-me en els colzes i vaig tornar a obrir els ulls, aquesta vegada més cautelosament. Em sembla que ja sabia on era, i una mirada general m’ho va confirmar: estava estirat panxa enlaire en el petit cementiri del turó de Ridge Road. Tenia la lluna gairebé directament a sobre, furiosament brillant, però molt més petita que feia un moment. La boirina també era més espessa, i tapava el terra del cementiri com una manta. Uns quants indicadors en sobresortien com illes de pedra. Vaig intentar posar-me dret i em va tornar a sacsejar una punyida de dolor al darrere del cap. M’hi vaig posar la mà i hi tenia un bony. També vaig notar una humitat enganxosa. Em vaig mirar la mà. A la claror de la lluna, la sang que m’havia tacat la mà semblava negra.

La segona vegada que vaig provar d’aixecar-me me’n vaig sortir, i em vaig quedar vacil·lant una mica entre les làpides, amb boira fins als genolls. Em vaig girar, vaig veure l’esquerda a la paret de pedra i Ridge Road a l’altre cantó. No veia la motxilla perquè la boira l’havia tapat, però sabia on era. Si caminava cap a la carretera pel cantó del solc esquerre del camí, la trobaria. Segurament hi ensopegaria i tot.

O sigui que aquella era la meva història, al sac i ben lligada amb un llaç: m’havia parat a descansar al cim del turó, havia entrat al cementiri a fer un cop d’ull, i quan m’apartava de la tomba d’un tal George Staub havia ensopegat amb els meus propis peuots matussers. Havia caigut i m’havia picat el cap amb una pedra. ¿Quanta estona havia estat inconscient? No era prou savi per saber l’hora amb precisió per la posició de la lluna, però almenys havia d’haver passat una hora. Prou temps per tenir un somni en què pujava al cotxe d’un home mort. ¿Quin mort? El George Staub, evidentment, el nom que havia llegit en una làpida just abans de perdre el coneixement. Era el final clàssic, ¿oi? Ostres, quin somni més espantós que he tingut! ¿I quan arribés a Lewiston i m’assabentés que la meva mare havia mort? Un petit toc de premonició, però poca cosa més. La mena de batalleta que es pot explicar al cap dels anys, cap al final d’una festa, i la gent bellugaria el cap reflexivament i es posaria solemne i algun torracastanyes amb colzeres de cuir a l’americana de xeviot diria que hi havia més coses al cel i a la terra del que preveia la nostra filosofia i aleshores…

—Aleshores una merda —vaig dir fastiguejat. La part alta de la boira es movia lentament, com el vapor en un mirall entelat—. No ho explicaré mai. Mai, en tota la meva vida, ni al meu llit de mort.

Però tot havia passat tal com jo ho recordava; d’això, n’estava segur. El George Staub havia passat per allà i m’havia recollit amb el seu Mustang, el germanet petit de l’Ichabod Crane, amb el cap cosit al coll en lloc de sota el braç, demanant-me que triés. I jo havia triat: enfrontat a les llums properes de la primera casa, havia bescanviat la vida de la meva mare sense vacil·lar gaire. Pot ser comprensible, però això no disminuïa la meva sensació de culpabilitat. Tanmateix, no ho havia de saber ningú; aquella era la part bona. La seva mort semblaria natural —però, ¿què dic?, seria natural— i així ho pensava deixar.

Vaig sortir del cementiri pel carril esquerre, i quan vaig ensopegar amb la motxilla, la vaig recollir i me la vaig carregar a l’esquena. Van aparèixer unes llums al peu del turó com si algú estigués al cas. Vaig preparar el dit, absurdament segur que seria el vell del Dodge: vindria a buscar-me, i tant que sí, era la manera d’arrodonir el final de la història.

Però no era pas el vell. Era un pagès que mastegava tabac amb una pickup Ford plena de cistells de pomes, i en general la mar de normal: ni vell, ni mort.

—¿On vas, noi? —va preguntar. Quan l’hi vaig explicar, va dir—: Ens va bé a tots dos. —Poc més de quaranta minuts després, a un quart i cinc minuts de deu, es va parar davant del Central Maine Medical Center—. Bona sort. Espero que la teva mare es refaci.

—Gràcies —vaig dir, i va obrir la porta.

—Veig que estàs força atabalat, però segur que es posarà bona. Ara t’haurien de desinfectar les ferides. —Em va assenyalar les mans.

Me les vaig mirar i hi vaig veure unes mitges llunes fondes i violades. Recordava haver-me-les agafat fort, clavant-me les ungles, incapaç d’aturar-me. I recordava els ulls de l’Staub, plens de la llum de lluna, com un doll d’aigua. «¿Has pujat a la Bala?», m’havia preguntat. «Jo hi he pujat quatre vegades».

—¿Noi? —va cridar l’home de la pickup—. ¿Que et trobes bé?

—¿Eh?

—Estàs tot tremolós.

—No pateixi —vaig dir—. Moltes gràcies. —Vaig tancar la porta de la pickup i vaig pujar l’ample corredor amb files de cadires de rodes aparcades que brillaven sota la lluna.

Em vaig acostar a recepció, repetint-me a mi mateix que havia de fer cara de sorpresa quan em diguessin que havia mort, que havia de fer cara d’astorament, ho trobarien estrany si no…, o potser es pensarien que era la impressió…, o que no ens aveníem…, o…

Estava tan capficat pensant tot això que no vaig sentir a la primera el que em deia la dona de la recepció. Li vaig haver de demanar que m’ho repetís.

—He dit que és a l’habitació 487, però ara no pots pujar-hi. L’hora de visita s’acaba a les nou.

—Però… —Em va venir com un defalliment. Em vaig agafar a la taula. El vestíbul estava il·luminat amb fluorescents, i amb aquella llum tan crua els talls de les meves mans destacaven anguniosament: vuit mitges llunes petites i violades, com somriures, just per sobre els artells. L’home de la pickup tenia raó. M’hi havia de posar un desinfectant.

La dona de la recepció em mirava carregant-se de paciència. La placa del vestit deia YVONNE EDERLE.

—Però, ¿està bé?

La dona va mirar l’ordinador.

—Aquí em surt una S. Això vol dir Satisfactori. I la quatre és una planta general. Si la teva mare hagués empitjorat, seria a cures intensives, que és a la planta tres. Estic segur que si tornes demà, la trobaràs bé. Les hores de visita són de…

—És la meva mare —vaig dir—. He vingut fent autoestop des de la Universitat de Maine per veure-la. ¿No em podria deixar pujar, ni que fos uns minuts?

—De vegades es fan excepcions per a la família pròxima —va dir amb un somriure—. Espera’t un moment. A veure si ho puc arreglar. —Va despenjar el telèfon i va prémer un parell de tecles; segurament trucava al mostrador de les infermeres de la planta quatre, i vaig preveure els següents dos minuts com si realment fos un visionari. La Yvonne d’Informació preguntaria si el fill de la Jean Parker de la 487 podia pujar un parell de minuts —només un moment per fer un petó a la seva mare i animar-la una mica— i la infermera diria: «Oh, Verge Santa, la senyora Parker ha mort fa un quart d’hora, l’acabem de baixar al dipòsit, no hem tingut temps d’introduir-ho a l’ordinador, quina llàstima».

La dona de la recepció va dir:

—¿Muriel? Sóc la Yvonne. Hi ha un noi aquí baix, que es diu… —em va mirar, amb les celles aixecades, i li vaig dir el meu nom— Alan Parker. La seva mare és la Jean Parker de la 487. ¿Que el deixaríeu pujar un moment…?

Va callar. Va escoltar. A l’altra punta la infermera de la quarta planta li estava dient sens dubte que la Jean Parker era morta.

—Entesos —va dir la Yvonne—. Sí. Ho entenc. —Es va quedar callada un moment, mirant l’infinit, després es va repenjar el receptor a l’espatlla i va dir—: Ha enviat l’Anne Corrigan a veure com està. Només trigarà un moment.

—No s’acaba mai —vaig dir.

—¿Com dius? —va preguntar la Yvonne arrugant el front.

—No res —vaig dir—. És que no arribava mai i…

—… i pateixes per la teva mare. És natural. Trobo que ets molt bon fill de deixar-ho tot tan de pressa i venir aquí de seguida.

Sospitava que l’opinió de la Yvonne Ederle sobre mi hauria fet un gir dràstic si hagués sentit la meva conversa amb el jove que conduïa el Mustang, però per sort no l’havia sentida. Allò era un secret, entre el George i jo.

Em va fer l’efecte que passaven hores mentre m’estava allà sota aquells fluorescents enlluernadors, esperant que la infermera de la quarta planta es tornés a posar al telèfon. La Yvonne tenia uns papers davant seu. Va repassar el primer amb un bolígraf, i va escriure petits senyals al costat d’alguns noms, i se’m va acudir que si realment existia un Àngel de la Mort, ell o ella segurament devia ser com aquella dona, un funcionari massa carregat de feina amb una taula, un ordinador i massa paperassa. La Yvonne sostenia el telèfon entre l’orella i una espatlla aixecada.

Per l’altaveu van demanar la presència del doctor Farquhar a radiologia. Doctor Farquhar. A la quarta planta, una infermera que es deia Anne Corrigan es devia estar mirant la meva mare, morta al seu llit amb els ulls oberts, i la ganyota de la boca, produïda per l’embòlia, finalment relaxada.

La Yvonne es va redreçar una mica quan va sentir una veu pel telèfon. Va escoltar i va dir:

—Entesos, sí, ja ho entenc. I tant. I tant que sí. Gràcies, Muriel. —Va penjar el telèfon i em va mirar solemnement—. La Muriel diu que pots pujar, però que només t’hi pots estar cinc minuts. Ja han donat les medecines de la nit a la teva mare i està molt endormiscada.

Me la vaig quedar mirant amb la boca oberta.

El seu somriure es va desdibuixar una mica.

—¿Segur que et trobes bé?

—Sí —vaig dir—. És que em pensava que…

Va tornar a somriure. Aquesta vegada amb simpatia.

—Molta gent s’ho pensa —va dir—. És comprensible. Et truquen quan menys t’ho esperes, véns corrents…, és comprensible que pensis el pitjor. Però la Muriel no et deixaria pujar si la teva mare no estigués bé. Creu-me.

—Gràcies —vaig dir—. Moltíssimes gràcies.

Quan em girava per marxar, em va dir:

—¿Alan? Si véns de la Universitat de Maine al nord, ¿com és que portes aquesta xapa? Thrill Village és a New Hampshire, ¿oi?

Em vaig mirar la camisa i vaig veure la xapa clavada a la butxaca del pit: HE PUJAT A LA BALA DE THRILL VILLAGE, LACONIA. Recordava que m’havia semblat que pretenia arrencar-me el cor del pit. Ara ho entenia: m’havia clavat la xapa a la camisa just abans d’empenye’m fora del cotxe. Era la seva forma de marcar-me, d’impedir-me no creure en el nostre encontre. Els talls que tenia a les mans ho deien; la xapa de la meva camisa també ho deia. M’havia demanat que triés i jo havia triat.

Llavors, ¿com podia ser que la meva mare encara fos viva?

—¿Això? —Em vaig tocar la xapa rodona amb el polze, fins i tot la vaig polir una mica—. És el meu amulet de la sort. —La mentida era tan esgarrifosa que tenia una certa esplendor—. Me la van donar quan hi vaig anar amb la meva mare, fa molt de temps. Em va portar a la Bala.

La Yvonne d’Informació va somriure com si allò fos la cosa més tendra que hagués sentit en sa vida.

—Fes-li una bona abraçada i un petó —va dir—. Després de veure’t segur que dormirà millor que amb cap de les pastilles que li puguin donar els metges. —Va assenyalar amb la mà cap a una banda—. Els ascensors són allà, a la cantonada.

Com que s’havia acabat l’hora de visita, jo era l’únic que esperava l’ascensor. Hi havia una paperera a l’esquerra, al costat de la porta del quiosc, que estava tancat i barrat. Em vaig arrencar la xapa de la camisa i la vaig llençar a la paperera. Després em vaig fregar les mans amb els pantalons. Encara me les fregava quan es va obrir la porta de l’ascensor. Hi vaig entrar i vaig prémer el botó del quart. L’ascensor va començar a pujar. Sobre els botons dels pisos hi havia un pòster que anunciava una campanya de donació de sang per a la setmana vinent. Mentre el llegia, se’m va acudir una idea…, o més que una idea una certesa. La meva mare es moria, en aquell mateix moment, mentre jo pujava cap a la seva planta amb aquell lent ascensor industrial. Jo havia triat i, en conseqüència, em tocava a mi trobar-la morta. Era lògic.

Es va obrir la porta de l’ascensor davant d’un altre cartell. En aquest es veia un dit dibuixat prement uns llavis grans i gruixuts. A sota hi havia una línia que deia ELS NOSTRES PACIENTS APRECIEN EL SILENCI! Passat el vestíbul de l’ascensor hi havia un passadís que anava cap a la dreta i cap a l’esquerra. Les habitacions senars anaven cap a l’esquerra. Vaig tirar cap allà, i a cada pas em pesaven més les vambes. Vaig reduir la marxa en veure els números quatre-cents setanta, després em vaig aturar de cop entre l’habitació 481 i la 483. No podia. Una suor freda i enganxosa com un xarop mig congelat em regalimava pels cabells a raig. A l’estómac, hi tenia un nus com un puny dins d’un guant de goma. No, no podia. Valia més girar cua i esmunyir-me com el gallina covard que era. Tornaria a Harlow fent autoestop i l’endemà ja trucaria a la senyora McCurdy. L’endemà al matí tot seria més fàcil.

M’anava a girar, però llavors una infermera va treure el cap d’una habitació dos números més amunt…, l’habitació de la meva mare.

—¿Senyor Parker? —va preguntar en veu baixa.

Vaig tenir un moment d’ofuscació en què vaig estar a punt de negar-ho. Però vaig fer que sí amb el cap.

—Vingui. Corri. Que se’ns ens va.

Eren les paraules que havia estat esperant, però tot i així em van provocar una punyida de terror i les cames em van fer figa.

La infermera ho va veure i se’m va acostar corrent, fent soroll amb la faldilla, i amb una expressió alarmada. L’etiqueta que duia al pit deia ANNE CORRIGAN.

—No, no, em referia al sedant…, se’ns adorm. Verge Santa, mira que sóc burra. Està bé, senyor Parker, li he donat un calmant i s’està adormint, només volia dir això. No es desmaiarà, ¿oi? —Em va agafar pel braç.

—No —vaig dir sense saber si em desmaiaria o no. Em rodava el cap i sentia un xiulet a les orelles. Vaig pensar en com la carretera avançava cap al cotxe, com una pel·lícula de carretera en blanc i negre a la llum d’aquella lluna argentada. «¿Has pujat a la Bala? Nano, jo hi he pujat quatre vegades».

L’Anne Corrigan em va acompanyar a l’habitació i vaig veure la meva mare. Sempre havia estat grossa, i el llit de l’hospital era petit i estret, però igualment semblava perduda allà dins. Els cabells, ja més grisos que negres, estaven escampats pel coixí. Les mans descansaven sobre el llençol com les mans d’un nen, o fins i tot d’una nina. No tenia cap ganyota a la cara com jo m’havia imaginat, però tenia la pell grogosa. Tenia els ulls tancats, però quan la infermera li va murmurar el meu nom, els va obrir. Eren d’un blau intens i iridescent, la part més juvenil de la meva mare, i absolutament vius. Primer van mirar sense veure i després em van trobar. Va somriure i va intentar allargar els braços. En va aixecar un. L’altre li va tremolar, el va aixecar una mica i després va caure.

—Al —va dir baixet.

M’hi vaig acostar i em vaig posar a plorar. Hi havia una cadira a la paret, però no me la vaig ni mirar. Em vaig agenollar a terra i la vaig abraçar. Feia una olor càlida i neta. Li vaig fer un petó a la templa, després a la galta i després a la comissura de la boca. Ella va aixecar la mà bona i em va acariciar amb els dits sota un dels meus ulls.

—No ploris —va xiuxiuejar—. No cal.

—He vingut de seguida que ho he sabut —vaig dir—. M’ha trucat la Betsy McCurdy.

—Li he dit… que vinguessis el cap de setmana —va dir ella—. Li he dit que el cap de setmana ja estava bé.

—Sí, i et pensaves que t’escoltaria —vaig dir, i la vaig abraçar.

—¿El cotxe… està arreglat?

—No —vaig dir—. He fet autoestop.

—Oh, no —va dir. Era evident que li costava un esforç parlar, però no s’embarbussava, i no vaig detectar ni desconcert ni desorientació. La meva mare sabia qui era, qui era jo, on érem, i per què érem allà. L’únic indici que alguna cosa no anava a l’hora era el seu braç esquerre inútil. Vaig tenir una enorme sensació d’alleujament. Tot havia estat una broma cruel de l’Staub…, o potser no hi havia hagut Staub, potser al capdavall havia estat tot un somni, per ranci que sembli. Un cop allà, agenollat al costat del llit de la meva mare i abraçant-la, olorant les restes del seu perfum Lanvin, la idea del somni semblava molt més plausible.

—¿Al? Tens sang al coll de la camisa. —Se li van cloure els ulls, i després els va tornar a obrir a poc a poc. Em vaig imaginar que li pesaven tant les parpelles com abans a mi les vambes al passadís.

—M’he clavat un cop al cap, però no és res.

—I ara. T’has de cuidar… més. —Se li van tornar a tancar els ulls; els va tornar a obrir encara més lentament.

—Senyor Parker, crec que l’hauria de deixar descansar —va dir la infermera des de darrere—. Ha tingut un dia molt difícil.

—Ja m’ho penso. —Li vaig tornar a fer un petó a la comissura de la boca—. Me’n vaig, mare, però tornaré demà.

—No… facis autoestop… perillós.

—No hi tornaré. Vindré amb la senyora McCurdy. Dorm una mica.

—Dormir… és l’únic que faig —va dir—. Estava treballant, buidant el rentaplats. M’ha agafat com un mal de cap. He caigut. M’he despertat…, aquí. —Em va mirar—. He tingut una embòlia. El metge diu que… no és gaire greu.

—Estàs molt bé —vaig dir. Em vaig aixecar, i li vaig agafar una mà. Tenia la pell fina, llisa com una seda molla. La mà d’una persona gran.

—He somniat que érem al parc d’atraccions de New Hampshire —va dir.

La vaig mirar, i vaig notar que se’m tornava a glaçar la pell.

—¿Ah, sí?

—Sí. Fent cua per una d’aquelles atraccions que pugen… tan amunt. ¿Te’n recordes, d’aquella?

—La Bala —vaig dir—. Sí que me’n recordo, mare.

—Et vas espantar i jo et vaig cridar. Et vaig escridassar.

—No, mare, tu…

Em va prémer la mà i se li van fer uns petits clotets a les comissures dels llavis. Era un espectre de la seva antiga expressió impacient.

—Sí —va dir—. Et vaig escridassar i et vaig clavar una bufa. A darrere…, al clatell, ¿oi?

—Segurament, sí —vaig dir, rendint-me—. Normalment sempre em pegaves al clatell.

—No ho hauria d’haver fet —va dir—. Feia calor i estava cansada, però igualment…, no ho hauria d’haver fet. Et volia dir que em sabia greu.

Els ulls se’m van tornar a humitejar.

—No pateixis, mare. Va ser fa molt de temps.

—No vas arribar a pujar-hi —va xiuxiuejar.

—Sí que hi he pujat —vaig dir—. Al final, sí.

Em va somriure. Semblava petita i feble, a anys llum de la dona emprenyada, suada i musculosa que m’havia escridassat quan finalment vam arribar al final de la cua, la que em va cridar i em va clavar un clatellot. Devia veure l’expressió de la cara d’algú —alguna de les persones que s’esperaven per pujar a la Bala—, perquè recordo que va dir: «Vostè què mira, maco?» mentre m’arrossegava per la mà, jo somicant sota el sol d’aquell calorós estiu, i fregant-me el clatell…, però no em feia gaire mal, no m’havia picat gaire fort; més aviat recordo que em sentia alleujat d’allunyar-me d’aquella construcció alta i tortuosa amb les càpsules a cada punta, aquella màquina de terror giratòria.

—Senyor Parker, hauria de marxar —va dir la infermera.

Vaig aixecar la mà de la meva mare i li vaig fer un petó.

—Ens veurem demà —vaig dir—. T’estimo, mare.

—Jo també, Alan…, i perdona totes les vegades que t’he pegat. No són maneres de fer les coses.

Però ho eren; era la seva manera de fer. No sabia com dir-li que ho sabia, i que ho acceptava. Formava part del nostre secret familiar, una d’aquelles veritats que et fan pessigolles a les terminacions nervioses.

—Fins demà, mare. ¿Entesos?

No em va contestar. Se li havien tornat a tancar els ulls, i aquesta vegada les parpelles no es van tornar a obrir. El pit li pujava i baixava amb regularitat. Em vaig apartar del llit, sense treure-li els ulls de sobre.

Al passadís vaig preguntar a la infermera:

—¿Es posarà bé? ¿Bé del tot?

—Això no es pot assegurar mai, senyor Parker. És pacient de la doctora Nunnally. És molt bona. Demà a la tarda hi serà i l’hi podrà preguntar…

—Digui’m què en pensa, vostè.

—Jo crec que es posarà bé —va dir la infermera, mentre m’acompanyava pel passadís cap a l’ascensor—. Té les constants vitals molt fortes, i tots els efectes residuals apunten a una embòlia molt lleugera. —Va arrugar una mica el front—. Però haurà de fer alguns canvis en l’estil de vida. Fer règim…, la seva forma de viure…

—De fumar, vol dir.

—Sí. Ho haurà de deixar. —Ho va dir com si per a la meva mare deixar un hàbit de tota la vida fos tan fàcil com canviar un gerro de la taula de la sala a una altra del passadís. Vaig cridar l’ascensor, i es va obrir la porta del mateix en què havia pujat. Era evident que hi havia poc moviment en aquell hospital un cop s’acabava l’hora de visites.

—Gràcies per tot —vaig dir.

—I ara. Lamento haver-lo espantat. No sé per què he dit aquella rucada.

—No pateixi —vaig dir, tot i que estava d’acord amb ella—. No hi pensi.

Vaig entrar a l’ascensor i vaig prémer el botó de la planta baixa. La infermera va aixecar una mà i va bellugar els dits. Jo vaig bellugar els meus i la porta es va tancar entre nosaltres. L’ascensor va començar a baixar. Em vaig mirar els senyals de les ungles a les mans i vaig pensar que era una persona horrible, la més baixa i ínfima. Encara que només hagués estat un somni, jo era el més baix i ínfim. «Endú-te-la a ella», havia dit. Era la meva mare, però jo ho havia dit igualment: «Endú-te’n la meva mare, no te m’enduguis a mi». Ella m’havia pujat, havia treballat com una bèstia per mi, havia fet cua per mi sota el sol calorós de l’estiu en un petit parc d’atraccions polsegós de New Hampshire, i al final jo havia dubtat ben poc. «Endú-te-la a ella, no te m’enduguis a mi». Covard de merda, covard de merda, ets un cagat.

Quan es va obrir la porta de l’ascensor i vaig baixar, vaig aixecar la tapa de la paperera i la xapa continuava allà, sobre una tassa de cafè de paper mig buida: HE PUJAT A LA BALA DE THRILL VILLAGE, LACONIA.

Em vaig inclinar, vaig recollir la xapa del bassal fred de cafè, la vaig eixugar al canal dels pantalons i me la vaig ficar a la butxaca. Llençar-la havia estat una mala idea. Ara era la meva xapa: un amulet de la sort o de la mala sort, però era meu. Vaig sortir de l’hospital, saludant amb la mà la Yvonne en passar. A fora, la lluna dominava el sostre del cel, amarant el món amb la seva llum estranya i somniosa. No havia estat mai tan cansat i desanimat en tota la meva vida. Desitjava poder tornar a triar. Hauria triat una altra cosa. Era curiós: si l’hagués trobat morta, tal com m’esperava, crec que hauria pogut suportar-ho. Fet i fet, ¿no era així com representava que acabaven aquesta mena d’històries?

«Ningú agafa autoestopistes a la ciutat», havia dit el vell del braguer, i tenia tota la raó. Vaig travessar tot Lewiston —tres dotzenes de travessies de Lisbon Street i no de Canal Street, vaig passar pel costat de tots els clubs amb màquines de discos que tocaven cançons antigues de Foreigner, Led Zeppelin i els AC/DC en francès— sense aixecar mai el dit. No hauria servit de res. Eren les onze tocades quan vaig arribar al pont De Muth. Un cop vaig travessar al cantó de Harlow, el primer cotxe al qual vaig fer dit es va aturar. Al cap de quaranta minuts buscava la clau sota el carret vermell del costat de la porta del cobert, i al cap de deu minuts era al llit. Quan m’adormia vaig pensar que era la primera vegada a la vida que dormia tot sol en aquella casa.

Em va despertar el telèfon a un quart de deu. Vaig pensar que era de l’hospital, algú que em diria que la meva mare havia empitjorat inesperadament i havia mort feia només uns minuts, ho sento. Però era la senyora McCurdy, que volia saber si havia arribat bé, i que li expliqués tots els detalls de la meva visita de la nit abans (m’ho va fer repassar tres vegades, i a la tercera ja em començava a sentir com un criminal interrogat per un càrrec d’assassinat), i també volia saber si volia anar amb ella a l’hospital a la tarda. Li vaig dir que amb molt de gust.

Quan vaig penjar, vaig tornar al dormitori. Allà hi havia un mirall de cos sencer. Hi vaig veure un noi alt i sense afaitar, amb una mica de panxa, i només uns calçotets amples.

—T’has d’asserenar una mica, xaval —vaig dir-me a mi mateix—. No pots anar pel món pensant que cada vegada que sona el telèfon és algú que et vol dir que la teva mare és morta.

I no seria així. El temps va anar esmorteint el record, com sempre…, però era increïble que real i immediata que em continuava semblant la nit abans. Tots els detalls i racons eren nítids i clars. Encara podia veure la cara jove i atractiva de l’Staub sota la gorra girada del revés, i el cigarret darrere l’orella, i la manera com el fum s’escolava entre els punts del coll quan inhalava. Encara el sentia explicant la història del Cadillac que es venia barat. El temps n’esborraria els detalls i n’esmussaria els angles, però encara trigaria una mica. Fet i fet, tenia la xapa, la tenia a l’armariet del lavabo. La xapa era el meu record. ¿Que no s’enduia sempre l’heroi de les històries de fantasmes un record, alguna cosa que li demostrava que allò havia passat realment?

En un racó de la cambra hi havia un aparell de música vell. Vaig remenar entre les meves cintes velles buscant alguna cosa per escoltar mentre m’afaitava. En vaig trobar una que deia FOLK MIX i la vaig posar al reproductor. L’havia gravada a l’institut i no recordava ben bé què hi havia. Bob Dylan va cantar sobre la solitària mort de la Hattie Carroll, Tom Paxton va cantar sobre el seu confós amic, i després Dave Van Ronk es va posar a cantar sobre la tristesa de la cocaïna. Al tercer vers em vaig aturar amb la navalla a la galta. «Got a headful of whiskey and a bellyful of gin»[10], cantava Dave amb la seva veu rogallosa. «Doctor say it kill me but be don’t say when»[11]. I aquesta era la resposta, és clar. El sentiment de culpabilitat m’havia fet assumir que la meva mare es moriria immediatament, i l’Staub no havia corregit aquesta presumpció —¿per què ho hauria hagut de fer, si jo no l’hi havia preguntat?—, però, evidentment, no era veritat.

«Doctor say it kill me but he don’t say when».

¿Per què diantre m’estava flagel·lant? ¿Per ventura la meva tria no es corresponia amb l’ordre natural de les coses? ¿Els fills no sobrevivien normalment els seus pares? El malparit m’havia volgut espantar —atrapar-me en la culpa—, però jo no m’ho havia d’empassar, ¿oi? ¿Al final no pugem tots a la Bala?

«Tu el que vols és fugir d’estudi. Busques una manera de sentir-te millor. Potser el que penses és cert…, però quan et va demanar que triessis, la vas triar a ella. Això no hi ha manera d’esquivar-ho, nano: la vas triar a ella».

Vaig obrir els ulls i em vaig mirar la cara al mirall.

—Vaig fer el que havia de fer —vaig dir. No m’ho creia gaire, però m’imaginava que m’ho acabaria creient.

La senyora McCurdy i jo vam anar a veure la meva mare i la vam trobar una mica millor. Li vaig preguntar si recordava el seu somni sobre Thrill Village, a Laconia. Va bellugar el cap.

—Amb prou feines me’n recordo que vinguessis ahir a la nit —va dir—. Estava molt adormida. ¿És important?

—No —vaig dir, i li vaig fer un petó a la templa—. Gens ni mica.

La meva mare va sortir de l’hospital al cap de cinc dies. Va caminar coixa una temporada, però després va millorar i al cap d’un mes ja tornava a treballar; primer només a mitja jornada, però després tot el dia, com si no hagués passat res. Vaig tornar a la facultat i vaig trobar feina al Pat’s Pizza del centre d’Orono. No em pagaven gaire, però vaig estalviar per arreglar el cotxe. Va ser una sort, perquè havia perdut les poques ganes de fer autoestop que podia haver tingut.

La meva mare va intentar deixar de fumar i ho va aconseguir una temporada. Però una vegada que, per les vacances d’abril, vaig tornar a casa un dia abans, la cuina era tan plena de fum com sempre. Em va mirar amb uns ulls alhora avergonyits i desafiants.

—No puc —va dir—. Em sap greu, Al, sé que vols que ho deixi i sé que ho hauria de fer, però sense fumar sento un buit tan gran… I no l’omple res. L’únic que puc fer és desitjar no haver començat a fumar.

Dues setmanes després de graduar-me a la universitat, la mare va tenir una altra embòlia; no gaire greu. Va tornar a provar de deixar de fumar quan el metge la va renyar, però es va engreixar vint-i-cinc quilos i va tornar a fumar. «Com els gossos tornen al seu vòmit», que diu la Bíblia; sempre m’havia agradat, aquesta frase. Vaig trobar una feina bastant bona a Pòrtland a la primera —vaig tenir sort, suposo— i vaig intentar convence-la perquè deixés de treballar. Va ser com clavar-se cops contra la paret, al principi. Ho hauria deixat córrer fastiguejat, però tenia un cert record que feia que continués desenterrant les seves defenses ianquis.

—Hauries d’estalviar per al teu futur, i no gastar-te els diners en mi —deia—. Un dia et voldràs casar, Al, i tot el que et gastis en mi ja no ho tindràs per a tu. Per fer la teva vida.

—Tu ets la meva vida —vaig dir, i li vaig fer un petó—. Ja pots rondinar, que no penso baixar del burro.

I finalment es va donar.

Desprès d’això vam passar uns quants anys bons: set, en total. No vivíem junts, però jo la passava a veure gairebé cada dia. Jugàvem molt a cartes i miràvem moltes pel·lícules al vídeo que li vaig comprar. Ens fèiem tips de riure, com deia ella. No sé si dec aquests anys al George Staub o no, però van ser uns bons anys. I el meu record de la nit que vaig conèixer l’Staub no es va esborrar mai i es va anar tornant com un somni, com jo ja m’esperava; tots els incidents, des del vell que em deia que formulés un desig a la llima fins als dits de l’Staub a la meva camisa quan em clavava la xapa, continuaven perfectament clars. I va arribar un dia que no vaig trobar la xapa. Sabia que la tenia quan em vaig traslladar al piset de Falmouth —la guardava al calaix de dalt de la tauleta de nit, juntament amb un parell de pintes, els meus dos jocs de botons de puny i una vella xapa política que deia BILL CLINTON, EL PRESIDENT DEL SAXO SEGUR—, però tot d’un plegat no hi era. I quan el telèfon va sonar un parell de dies després, vaig endevinar per què plorava la senyora McCurdy. Era la mala notícia que no havia deixat d’esperar mai: el que està fet ja està fet.

Quan es va acabar el funeral, i la vetlla, i el seguici fúnebre, que semblava interminable, vaig anar a la caseta de Harlow on la meva mare havia viscut els seus últims anys, fumant i menjant dònuts ensucrats. Érem la Jane i l’Alan Parker contra el món; ara només quedava jo.

Vaig repassar els seus objectes personals, vaig apartar els pocs papers que m’hauria de mirar després i vaig desar en caixes les coses que volia guardar en un racó de la sala i les coses que volia donar a beneficència en una altra. Gairebé ja ho havia enllestit quan em vaig agenollar i vaig mirar sota el llit de la mare, i allà la vaig veure, el que havia estat buscant tota l’estona sense reconeixe-ho del tot: una xapa plena de pols que deia HE PUJAT A LA BALA DE THRILL VILLAGE, LACONIA. Vaig tancar la mà i l’agulla se’m va clavar a la carn, però la vaig tancar encara més fort, extraient un plaer amarg del dolor. Quan vaig tornar a obrir la mà, tenia els ulls plens de llàgrimes i les paraules de la xapa s’havien duplicat, solapant-se les unes a les altres en un tremolor. Era com mirar una pel·lícula en tres dimensions sense ulleres.

—¿Estàs content, ara? —vaig preguntar a la cambra silenciosa—. Ja en tens prou? —No em va contestar ningú, evidentment—. ¿Per què ho vas fer? ¿A què treia cap?

Cap resposta tampoc, ¿per què m’havia de contestar? T’esperes a la cua, i res més. Fas cua sota la lluna i formules els teus desitjós a la seva llum encomanadissa. Fas cua i els sents cridar; paguen per passar por, i a la Bala sempre aprofiten els diners que han pagat. Quan et toca pot ser que hi pugis; o pot ser que fugis. Facis el que facis, tant se val, crec. Hi ha d’haver alguna cosa més, però de fet no hi és: el que està fet ja està fet.

Agafa la xapa i toca el dos.





LA MONEDA DE LA SORT


La tardor del 1996 vaig travessar els Estats Units de Maine a Califòrnia amb la meva Harley-Davidson, aturant-me en llibreries independents per promocionar una novel·la titulada Insomnia. Va ser un viatge fantàstic. El millor de tot segurament va ser seure al porxo d’una botiga abandonada de Kansas, contemplant la posta de sol a l’oest mentre la lluna sortia per l’est. Vaig pensar en una escena d’El príncep de les marees de Pat Conroy en la qual passa una cosa semblant, i un nen embadalit crida: «Uau, mare, torna-ho a fer!». Un altre dia, a Nevada, em vaig estar en un hotel atrotinat on les veteranes cambreres deixaven fitxes de dos dòlars per jugar sobre els coixins. Al costat de cada fitxa hi havia una targeteta que deia alguna cosa com ara: «Hola, sóc la Marie, bona sort!». Se’m va acudir aquesta història. La vaig escriure a mà, en paper de l’hotel.

—Ets un malparit de merda! —va cridar ella a l’habitació d’hotel buida, amb més sorpresa que ràbia.

A continuació —ella era així— la Darlene Pullen es va posar a riure. Va seure a la cadira al costat del llit desfet i abandonat amb el quart de dòlar a la mà, i el sobre d’on havia caigut la moneda a l’altra, mirant ara el sobre ara la moneda i rient fins que li van començar a saltar les llàgrimes i a regalimar-li per les galtes. La seva filla gran, la Patsy, necessitava ferros. La Darlene no tenia ni la més petita idea de com s’ho faria per pagar-los, tota la setmana que hi pensava, i si allò no era la gota que feia vessar el got, ¿què era? I si no te’n reies, ¿què havies de fer? ¿Buscar una pistola i engegar-te un tret?

Cada noia tenia el seu lloc particular on deixar l’importantíssim sobre, què elles anomenaven «el pot de mel». La Gerda, la sueca que havia fet cantonades fins que havia descobert Jesús l’estiu passat en una assemblea a Tahoe, el deixava repenjat en un dels vidres del lavabo; la Melissa el deixava sota el comandament de la tele. La Darlene sempre el deixava repenjat al telèfon, i quan aquell matí va entrar i va trobar el de la 322 a sobre el coixí, va saber que li havia deixat alguna cosa.

Ja ho crec que sí. Un petit entrepà de coure, un quart de dòlar: confiem en Déu, com deia la moneda.

La rialla, que s’havia reduït a una rialleta, es va tornar a desfermar totalment.

Al davant del pot de mel hi havia coses impreses, a més del logo de l’hotel: el perfil d’un cavall i un genet dalt d’un penya-segat, tancat dins d’una forma de diamant.

Benvingut a Carson City, la ciutat més acollidora de Nevada! (deien les paraules de sota el logo). I benvingut al The Rancher’s Hotel, l’allotjament més acollidor de Carson City! La Darlene li ha fet l’habitació. Si alguna cosa no és del seu gust, marqui el o i ho corregirem ràpidament. En cas que ho trobi tot bé i desitgi deixar un petit «detall» per a la cambrera, utilitzi aquest sobre.

Benvingut de nou a Carson i benvingut al The Rancher’s,

WILLIAM AVERY

Cap de la caravana



El sobre era buit força sovint; la Darlene se n’havia trobat d’estripats a la paperera, d’arrugats en un racó (com si la idea de deixar propina a la cambrera enfurismés alguns hostes) o surant a la tassa del vàter. Però de tant en tant es trobava una sorpreseta, sobretot si les màquines escurabutxaques de les sales de joc havien estat bones amb l’hoste. I el de la 322 les havia fet servir a base de bé; li havia deixat un quart de dòlar, vet-ho aquí! Amb allò podria pagar els ferros de la Patsy i comprar al Paul aquella consola de jocs Sega que desitjava tant. No caldria ni que s’esperés fins a Nadal, la podria tenir com a…

—Com a regal del Dia d’Acció de Gràcies —va dir—. I tant, dona! I podré pagar el cable i no caldrà que ens en donem de baixa, ens podem abonar al Disney Channel i tot, i jo podré anar al metge per fer-me mirar l’esquena…, renoi, sóc rica. Si sabés on trobar-lo, senyor, m’agenollaria i li faria un petó als peus, punyeta.

Però això no era possible; el de la 322 ja feia estona que havia marxat. El Rancher’s segurament era el millor allotjament de Carson City, però els hostes gairebé sempre eren gent de pas. Quan la Darlene entrava per darrere a les set del matí, llavors ells s’estaven llevant, afaitant, dutxant, en alguns casos medicant-se per al mal de cap; mentre ella era a l’habitació del servei amb la Gerda, la Melissa i la Jane (la governanta, amb dues mamelles com torpedes i la boca estreta i pintada de vermell), primer prenent cafè, després omplint el carret i preparant-se per a la feina, els camioners, vaquers i viatjants de comerç deixaven l’hotel, amb els pots de mel plens o buits.

El de la 322, tot un cavaller, hi havia ficat un quart de dòlar. I segurament també li havia deixat alguna coseta als llençols, per no parlar d’un o dos records al vàter sense estirar la cadena. Hi havia gent que no podia parar de donar. Era més fort que ells.

La Darlene va sospirar, es va eixugar les galtes molles amb la punta del davantal i va obrir del tot el sobre —el de la 322 s’havia pres la molèstia de tancar-lo i ella només n’havia estripat una punta per l’ànsia de veure què hi havia a dins. Volia tornar a posar el quart de dòlar a dins, però va veure que hi havia alguna cosa: una nota escrita a mà en un full del bloc de l’hotel. El va treure.

Sota el logo del cavall i el genet i les paraules UNA NOTA BREU DES DEL RANXO, el de la 322 havia escrit onze paraules amb un llapis amb poca punta:

Aquesta és una muneda de la sort! És vritat! Tens sort!

—Mira que bé! —va dir la Darlene—. Tinc un parell de fills i un marit que no passa per casa des de fa cinc anys i no m’aniria malament una mica de sort. Sincerament m’aniria de primera.

Va tornar a riure —d’una manera seca i tallant— i va deixar el quart de dòlar al sobre. Va anar al lavabo i va fer un cop d’ull al vàter. Només hi havia aigua neta. Millor allò que res.

Va anar per feina i no va trigar gaire. La moneda era una presa de pèl amb poca gràcia, però, tret d’allò, el de la 322 s’havia portat bé. No hi havia regalims ni taques als llençols, ni sorpresetes desagradables (almenys quatre vegades durant els cinc anys que feia de cambrera d’habitacions, des que el Deke l’havia deixada, s’havia trobat regalims secs a la pantalla de la tele que només podien ser de semen i una vegada un pudent bassal de pixum en un calaix de l’escriptori), ni s’havia endut res. De fet, només havia de fer el llit, netejar la pica i la dutxa i canviar les tovalloles. Mentre anava fent, rumiava sobre com devia ser físicament el de la 322, i sobre quina mena d’home deixava una propina de vint-i-cinc centaus a una dona que havia de mantenir dos fills tota sola. Algú que podia riure i ser mesquí alhora, va decidir; algú que segurament portava tatuatges als braços i s’assemblava al personatge que havia fet Woody Harrelson a la pel·lícula Natural Born Killers.

«No sap res de mi», va pensar tot sortint al passadís i tancant la porta. «Segur que estava borratxo i ho va trobar molt divertit. I en certa manera n’és, de divertit; si no, ¿per què has rigut, tu?».

Això mateix. ¿Per què havia rigut, si no?

Mentre empenyia el carret cap a l’habitació del davant de la 322, va pensar que donaria la moneda al Paul. Dels dos nanos, el Paul era el que normalment s’enduia sempre la palleta més curta. Tenia set anys, era callat i patia una mena de catarro perpetu. La Darlene també pensava que devia ser l’únic nen de set anys amb asma incipient que vivia en l’aire pur d’aquella alta ciutat del desert.

Va sospirar i va obrir l’habitació 323 amb la clau mestra, pensant que potser en aquella habitació trobaria un bitllet de cinquanta —o potser de cent— al pot de mel. Era gairebé sempre el primer pensament que tenia quan entrava en una habitació. Tanmateix, el sobre era on l’havia deixat ella, repenjat al telèfon, i tot i que ho va comprovar per assegurar-se’n, sabia que seria buit.

Però el de la 323 sí que li havia deixat un regalet al vàter.

—Fixa’t, la sort ja comença a manifestar-se —va dir la Darlene, i va començar a riure mentre estirava la cadena del vàter; ella era així.

Al vestíbul del Rancher’s hi havia una màquina escurabutxaques que era un bandit amb una arma, i, malgrat que la Darlene no l’havia fet servir mai en els cinc anys que feia que treballava allà, aquell dia, quan baixava a dinar, va ficar la mà a la butxaca i va trobar-se el sobre amb la punta estripada i es va desviar cap al foolcatcher cromat. No havia oblidat la seva intenció de donar la moneda al Paul, però un quart de dòlar no era res per a un nano avui dia, i no era estrany. No et podies ni comprar una miserable ampolla de coca-cola amb un quart de dòlar. Tot d’una l’únic que volia era desfer-se d’aquella andròmina. Li feia mal l’esquena, el cafè de les deu li havia provocat acidesa d’estómac, cosa que no li passava mai, i estava profundament deprimida. De sobte, el món no tenia cap mena de gràcia, i tot semblava culpa d’aquella fastigosa moneda…, com si s’estigués a la seva butxaca enviant reguitzells de vibracions negatives.

La Gerda va sortir de l’ascensor a temps per veure com la Darlene es plantificava davant de la màquina escurabutxaques, treia la moneda del sobre i se la guardava a la mà.

—¿Tu? —va preguntar la Gerda—. ¿Tu? No pot ser…, no m’ho puc creure.

—Tu mira —va dir la Darlene, i va tirar la moneda a la ranura que deia NOMÉS MONEDES 1, 2 o 3—. Adéu-siau, reina.

Ja es girava per marxar, però s’ho va repensar i es va aturar una mica per abaixar la palanca del bandit. Es va tornar a girar, sense prendre’s la molèstia de mirar com es bellugaven les figures, i per tant no va veure que les campanes s’arrengleraven a la pantalla: una, dues i tres. No es va parar fins que va sentir la pluja de monedes sobre la safata de la part baixa de la màquina. Se li van es-batanar els ulls, després els va empetitir desconfiadament, com si es tractés d’una altra broma…, o potser el colofó de la primera.

—Que has guanyat! —vas cridar la Gerda, amb l’accent suec més fort que mai per l’excitació—. Darlene, que has guanyat!

Va passar per davant de la Darlene, que s’havia quedat clavada a terra, escoltant com queien les monedes a la safata. El so semblava que no s’hagués d’acabar mai. «Quina sort», va pensar. «Quina sort, quina sort».

Finalment van parar de caure monedes.

—La mare del tano! —va dir la Gerda—. La mare del tano!

I pensar que aquesta maquineta barata no me n’ha donat mai ni cinc, amb totes les monedes que li he fumut jo! Però mira quina sort! Hi deu haver quinze dòlars, Darl! Imagina’t si hi haguessis posat tres monedes!

—Això ja hauria estat més sort de la que jo puc suportar —va dir la Darlene. Tenia ganes de plorar. No sabia per què, però en tenia ganes; sentia la coïssor de les llàgrimes als glòbuls oculars com si fossin un àcid diluït. La Gerda la va ajudar a recollir els quarts de dòlar de la safata, i quan la Darlene els va tenir tots a la butxaca de l’uniforme, aquell cantó del vestit li baixava còmicament. L’únic pensament que li va passar pel cap va ser que li havia de comprar alguna cosa bonica al Paul, una joguina. Amb quinze dòlars no en tenia prou per a la consola Sega que ell volia, ni de lluny, però potser li arribaria per comprar un d’aquells estris electrònics que sempre es mirava a l’aparador de Radio Shack del centre comercial, sense demanar, perquè ja sabia que no valia la pena (era malaltís, però això no volia dir que fos ruc), només se’ls mirava, amb uns ulls que sempre semblaven infla-mats i plorosos.

«I què més», es va dir. «Els estalviaràs per comprar unes sabates, com si ho veiés…, o per al coi de ferros de la Patsy. El Paul no es queixarà, i ho saps perfectament».

No, el Paul no es queixaria, i això era una murga, va pensar, bellugant els dits entre les monedes que duia a la butxaca i escoltant com dringaven. Ja patia ella per ell. El Paul sabia que les barques, cotxes i avions amb control remot de l’aparador estaven tan fora del seu abast com la consola Sega i tots els jocs amb què es podia jugar; per a ell aquelles andròmines existien per ser apreciades només en la imaginació, com els quadres d’una galeria o les escultures d’un museu. Tanmateix, per a ella…

Vaja, potser li compraria alguna coseta divertida amb aquells diners caiguts del cel. Alguna cosa divertida i maca. El sorprendria.

Se sorprendria.

I es va sorprendre amb ganes.

I molt.

Aquell vespre va decidir tornar a casa caminant en lloc d’agafar l’autobús. A mig camí de North Street, va girar cap al casino Silver City, on no havia posat mai els peus en sa vida. Havia canviat els quarts de dòlar —hi havia un total de divuit dòlars— en bitllets a la recepció de l’hotel i, sentint-se ella mateixa com una turista, es va acostar a la roda de la ruleta i va allargar els bitllets al crupier amb una mà totalment desproveïda de sensacions. I no era solament la seva mà; era com si tots els nervis per sota la superfície de la pell s’haguessin mort, com si, tot d’una, un comportament aberrant els hagués fos com uns fusibles sobrecarregats.

«Tant se val», es va dir mentre posava les divuit fitxes roses de dòlar anònimes a l’espai marcat com a senars. «Només és un quart de dòlar, ves per on, per molt que sembli en aquest tros de feltre, és només una broma de mal gust que algú ha fet a una cambrera a qui no ha hagut de mirar mai a la cara. Només és un quart de dòlar i l’únic que fas és intentar treure-te’l de sobre, perquè s’ha multiplicat i ha canviat de forma, però encara t’envia males vibracions».

«No més apostes, no més apostes», va entonar l’encarregat de la ruleta mentre la bola girava en el sentit de les agulles del rellotge. La bola va caure, va rebotar, va quedar atrapada i la Darlene va tancar els ulls un moment. Quan els va obrir, va veure que la bola girava a la ranura marcada amb un 15.

El crupier va empènyer més fitxes roses —a la Darlene li semblaven pastilletes de menta aixafades— cap a ella. La Darlene les va recollir i les va tornar a posar sobre el vermell. El crupier la va mirar, amb les celles aixecades, preguntant sense dir res si n’estava segura. Ella va fer que sí amb el cap, i ell va fer girar la ruleta. Quan va sortir vermell, ella va canviar la seva creixent pila de fitxes al negre.

Després els senars.

Després els parells.

La Darlene tenia cent setanta-cinc dòlars davant d’ella després d’aquesta última jugada, i el seu cap se n’havia anat a un altre planeta. No era negre i verd i fitxes roses el que veia davant d’ella, no exactament; eren ferros i un submarí per control remot.

«Quina sort», va pensar la Darlene Pullen. «Ostres, quina sort».

Va tornar a posar les fitxes, totes, i la gentada que sempre es forma al darrere i al voltant dels guanyadors amb una bona ratxa a les ciutats del joc, fins i tot a les cinc de la tarda, va gemegar.

—Senyora, no li puc acceptar aquesta aposta sense consultar-ho amb el meu cap —va dir l’encarregat de la ruleta. Ara semblava bastant més despert que quan la Darlene havia entrat amb el seu uniforme de raió de ratlles blaves i blanques. Ella havia posat els diners en el segon triple: els números del 13 al 24.

—Doncs més val que el cridis, maco —va dir la Darlene, i va esperar, tranquil·la, amb els peus a la Mare Terra, a Carson City, Nevada, a onze quilòmetres d’on s’havia obert la primera gran mina de plata el 1878, i el cap perdut en les mines d’alumini del planeta Chumpadiddle, mentre el cap de planta i l’encarregat conferenciaven i la gentada que l’envoltava murmurava. Finalment el cap de planta se li va acostar i li va demanar que escrivís el seu nom, la seva adreça i el número de telèfon en un paper rosa. La Darlene ho va fer, interessada a fer que amb prou feines es reconegués la lletra. Estava tranquil·la, tan tranquil·la com el més tranquil dels miners d’alumini que han existit, però les mans li tremolaven de mala manera.

El cap de planta va tornar amb el senyor Encarregat de Ruleta i va fer petar els dits: ja pots fer-la girar, noi.

Aquella vegada el sotragueig de la boleta blanca va ser clarament audible en la zona que envoltava la taula de la ruleta; els curiosos havien callat del tot i l’aposta de la Darlene era l’única del tapet. Allò era Carson City, no pas Montecarlo, i per Carson, era una aposta monstruosa. La bola va sotraguejar, va caure en una ranura, va saltar, va caure en una altra i va tornar a saltar. La Darlene va tancar els ulls.

«Tens sort», va pensar, va pregar. «Quina sort, ets una mare amb sort, una noia amb sort».

La gent va gemegar, o bé d’horror o d’èxtasi. Així va saber la Darlene que la ruleta s’havia alentit prou per veure on havia caigut la bola. Va obrir els ulls, convençuda que s’havia desfet finalment del quart de dòlar.

Però no era així.

La boleta blanca era en una ranura marcada amb el 13 negre.

—Verge Santíssima, reina —va dir una dona darrere la Darlene—. Dóna’m la mà, et vull fregar la mà. —La Darlene l’hi va donar, i va sentir que li agafaven també l’altra, suaument, que l’hi agafaven i l’hi acariciaven. Des d’una gran distància, en la llunyania de les mines d’alumini on tenia aquella fantasia, va sentir primer dues persones, després quatre, després sis, després vuit, que li acaronaven suaument les mans, intentant encomanar-se de la seva sort com si fos un germen del refredat.

El senyor Ruleta amuntegava piles i piles de fitxes davant d’ella.

—¿Quant és? —va preguntar ella fluixet—. ¿Quant és això?

—Mil set-cents vint-i-vuit dòlars —va dir—. L’enhorabona, senyora. Si fos vostè…

—Però no ho és —va dir la Darlene—. Ho vull apostar tot a un número. Aquell. —Va assenyalar—. El 25. —Darrere d’ella, una dona va fer un xisclet, com en un deliri sexual—. Tot.

—No —va dir el cap de planta.

—Però…

—No —va repetir ell, i ella, que havia treballat per a homes gairebé tota la vida, sabia quan un home volia dir exactament el que deia—. Normes de la casa, senyora Pullen.

—Entesos —va dir—. Entesos, colla de gallines. —Va tornar a acostar-se les fitxes, abocant-ne algunes de les piles—. ¿Quant me’n deixa apostar?

—Dispensi’m —va dir el cap de planta.

Va ser fora gairebé cinc minuts. En tota aquella estona la ruleta va estar parada. Ningú va parlar amb la Darlene, però li van tocar les mans moltes vegades, i alguns les hi van escalfar com si s’hagués desmaiat. Quan va tornar el cap de planta, l’acompanyava un home alt i calb. L’home alt i calb duia un esmòquing i ulleres amb muntura daurada. Més que mirar la Darlene, va mirar a través d’ella.

—Vuit-cents dòlars —va dir—, però no l’hi aconsello. —Els seus ulls van baixar per l’uniforme de la Darlene, i després van tornar a la seva cara—. Em sembla que hauria de cobrar els guanys, senyora.

—No crec que vostè distingeixi una merda en una comuna —va contestar la Darlene, i la boca de l’home alt i calb es va tancar fastiguejada. Ella va tornar a mirar el senyor Ruleta—. Endavant —va dir.

Ràpidament, el senyor Ruleta va posar una placa que deia 800 dòlars tapant el número 25. A continuació va fer girar la ruleta i va llançar la bola. Aleshores tot el casino ja estava en silenci, fins i tot el dringar persistent de les màquines escurabutxaques. La Darlene va aixecar el cap i va mirar cap a l’altra punta de la sala, i no la va sorprendre que la filera de pantalles de televisió que abans emetien curses de cavalls i combats de boxa ara mostressin la ruleta girant… i a ella.

«Fins i tot sóc una estrella de la televisió. Quina sort. Quina sort. Ostres, quina sort».

La bola va girar. La bola va rebotar. Gairebé es va parar, però va tornar a saltar, una mica desviada relliscant per la circumferència de fusta polida de la roda.

—Quant! —va cridar ella de sobte—. ¿A quant es paga?

—Trenta a u —va dir l’home alt i calb—. Vint-i-quatre mil dòlars si guanya, senyora.

La Darlene va tancar els ulls…

… i els va obrir a l’habitació 322. Continuava asseguda a la cadira, amb el sobre en una mà i la moneda d’un quart de dòlar que n’havia tret a l’altra. Encara tenia les galtes humides de tant riure.

—Quina sort —va dir, i va obrir el sobre per mirar a dins.

Cap nota. Una altra part de la fantasia, faltes d’ortografia incloses.

Amb un sospir, la Darlene es va ficar la moneda a la butxaca de l’uniforme i es va posar a netejar l’habitació 322.

En lloc de portar el Paul a casa com feia sempre després de l’escola, la Patsy el va portar a l’hotel.

—No para de treure mocs —va explicar a la seva mare, amb una veu que desprenia un desdeny que només es pot segregar en aquestes quantitats als tretze anys—. És com si s’hi ofegués. He pensat que potser el voldries portar a cal metge de seguida.

El Paul la va mirar amb els seus ulls plorosos i pacients. Tenia el nas vermell com les ratlles d’un pal de caramel. Eren al vestíbul; no hi havia ningú registrant-se en aquell moment, i el senyor Avery (Tex per a les cambreres, que l’odiaven unànimement) no era a la recepció. Devia ser a l’oficina, pelant-se-la. Si és que se l’havia pogut trobar.

La Darlene va posar una mà al front del Paul, i va sentir-ne l’escalfor. Va sospirar.

—Em sembla que tens raó —va dir—. ¿Com et trobes, Paul?

—Anar fent —va dir el Paul amb una veu distant i emboirada.

Fins i tot la Patsy semblava deprimida.

—Segurament no arribarà ni als setze anys —va dir—. Serà l’únic cas de sida espontània de la història mundial.

—Fes el favor de callar! —va renyar-la la Darlene, més seca-ment del que hauria volgut, però va ser el Paul el que va reaccionar com si l’haguessin ferit: va parpellejar i va apartar la vista.

—És un fleuma —va insistir la Patsy—. T’ho juro.

—No és veritat. És sensible, i prou. I no té gaires defenses. —Va furgar-se les butxaques—. Té, Paul. ¿La vols?

Ell la va mirar, va veure el quart de dòlar i va somriure una mica.

—¿Què en faràs, Paul? —va preguntar la Patsy mentre el nen l’agafava—. Convidaràs a sortir la Deirdre McCausland? —Va fer una rialleta.

—Ja m’ho pensaré —va dir el Paul.

—Deixa’l en pau —va dir la Darlene—. No el burxis durant una estona, si n’ets capaç.

—Sí, però, ¿i jo què? —va preguntar la Patsy—. L’he acompanyat fins aquí, sempre l’acompanyo, ¿i jo què en trec?

«Ferros», va pensar la Darlene, «si algun dia estalvio els diners». I de cop la va aclaparar la infelicitat, la sensació que la vida era una muntanya de deixalles immensa i freda —un cúmul d’escòries d’alumini, si es prefereix— que sempre t’assetjava, sempre a l’aguait per caure’t al damunt i deixar-te feta una desferra xisclant, fins i tot abans de llevar-te la vida del tot. La sort era una broma. Fins i tot la bona sort era només mala sort ben pentinada.

—¿Mare? ¿Marona? —repetia la Patsy amb una veu amoïnada—. No vull res, només feia broma, ja ho saps.

—Tinc un exemplar de Sassy per a tu, si el vols —va dir la Darlene—. L’he trobat en una de les habitacions i l’he guardat a la meva taquilla.

—¿D’aquest mes? —va preguntar la Patsy desconfiada.

—Doncs sí, d’aquest mes. Vine.

Eren a mig camí de la sala quan van sentir caure la moneda i la inconfusible baixada del mànec i el rodar dels tambors mentre el Paul abaixava la palanca de la màquina escurabutxaques del costat de la recepció i la deixava anar.

—Apa, mocós, ara sí que l’has feta bona! —va cridar la Patsy. Però no semblava descontenta—. ¿Quantes vegades t’ha dit la mare que no llencis els diners d’aquesta manera? Les escurabutxaques són per als turistes!

Però la Darlene no es va ni girar. Es va quedar mirant la porta que donava al país de les cambreres, on penjaven els abrics barats d’Ames i el WalMart en ganxos, com somnis que s’han esparracat i s’han deixat de banda, on sonava el rellotge del temps, on l’aire sempre feia l’olor del perfum de la Melissa i la pomada contra el dolor de la Jane. Es va quedar escoltant com giraven les figures, es va quedar esperant que caiguessin les monedes a la safata, i quan van començar a caure ja estava pensant si demanaria a la Melissa que li vigilés els nens mentre ella anava al casino. No trigaria gaire.

«Quina sort», va pensar, i va tancar els ulls. En la foscor de darrere les parpelles, el soroll de les monedes que queien semblava molt fort. Sonaven com retalls de metall caient sobre la tapa d’un taüt.

Tot passaria de la manera com s’ho havia imaginat, en certa manera n’estava segura, i, tanmateix, aquella imatge de la vida com un munt de ferralla, una pila de metall estrany, seguia allà. Era com una taca indeleble que saps que no marxarà mai de la teva peça de roba preferida.

Però la Patsy necessitava els ferros, el Paul necessitava que el veiés un metge, el nas rajant constantment i els seus ulls constantment plorosos, necessitava una consola Sega tal com la Patsy necessitava roba interior bonica que la fes sentir divertida i sexy, i ella necessitava… ¿què? ¿Què necessitava ella? ¿Que tornés el Deke?

«I tant, que torni el Deke», va pensar, gairebé rient. «Necessito que torni com necessito que torni la pubertat, o els dolors de part. Jo necessito…, vaja… (res)».

Sí, això mateix. Res de res, zero, un forat, adiós. Dies negres, nits buides, però sempre rient.

«No necessito res perquè tinc sort», va pensar, amb els ulls encara tancats. Les llàgrimes s’esforçaven per sortir a través de les parpelles closes, mentre darrere seu la Patsy xisclava com una boja.

—Hosti, hosti! Quina xamba, has tret el jackpot, Paulie! Has tret el jackpot, punyeta!

«Tinc sort», va pensar la Darlene. «Quina sort, ostres, quina sort».





STEPHEN EDWIN KING (Portland, Maine, 21 de setembre de 1947) és un escriptor estatunidenc de novel·les de terror, misteri, ciència-ficció i fantasia. Els seus llibres han venut més de 350 milions de còpies i majoritàriament han estat adaptats al cinema i a la televisió. Ha publicat més de seixanta novel·les, set d’elles sota el pseudònim de RICHARD BACHMAN, i diversos llibres de no-ficció. Ha escrit, a més, al voltant de dos-cents relats, la majoria dels quals han estat recollits en col·leccions. És un dels autors més traduïts de tots els temps.

D’entre la seva extensa bibliografia, destaquen clàssics del gènere de terror com Carrie (1974), ’Salem’s Lot (1975), The Shining (1977), The Stand (1978), The Dead Zone (1979), Firestarter (1980), Cujo (1981), Christine (1983), Pet Sematary (1983), It (1986), Misery (1987), Insomnia (1994), Desperation (1996) o Bag of Bones (1998).





Notes


[1] Personatge del guió Gunsmoke. (N. de la T.) [Torna]



[2] Personatge d’un conte infantil d’Isaac Bashevis. (N. de la T.) [Torna]



[3] Sèrie de la televisió dels Estats Units sobre un metge forense que es dedica a investigar crims. (N. de la T.) [Torna]



[4] «Per llegir-ho has de mirar la rampa de sortida de l’àrea de descans de Walton cap a l’autopista, és a dir, els cotxes que en marxen». (N. de l’a.) [Torna]



[5] Assassí en sèrie de dones que va aterrir els Estats Units als anys setanta. (N. de la T.) [Torna]



[6] Medger Evers va destacar en el moviment de drets civils dels anys seixanta. Va ser assassinat el 1963. (N. de la T.) [Torna]



[7] Va guanyar una medalla d’or de natació el 1932 i després va fer de Tarzan, Flash Gordon i Buck Rogers per als Paramount Studios. (N. de la T.) [Torna]



[8] El personatge interpreta que «Fe» pot ser tant february («febrer») com Full Earth («Terra Plena»). (N. de la T.) [Torna]



[9] Local de l’Upper West Side de Nova York famós pel menjar de gurmet que s’hi pot trobar. (N. de la T.) [Torna]



[10] «Tinc el cap ple de whisky i la panxa plena de ginebra». (N. de la T.) [Torna]



[11] «El metge diu que em matarà, però no diu quan». (N. de la T.) [Torna]





