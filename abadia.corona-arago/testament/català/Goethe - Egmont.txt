«Egmont no és l’escrit de cap català tocat pel vici de reescriure la història amb la voluntat de desencadenar una llegenda negra que estigmatitzi la dominació espanyola. És l’escrit d’algú que s’ho mira amb distància i que sap que no descriu cap fantasia, i que, sense saber-ho, ens va llegar un retrat prou precís perquè, 230 anys després, el puguem reconèixer sense dificultats. I és que hi ha una constant que recorre les diferents èpoques, règims i maneres d’exercir el poder: la dominació».





Goethe





Egmont


Adaptació de Joan Lluís Bozzo



ePUB v0.9

Reynus 16.08.22





Títol original: Egmont

Goethe, 1788

Traducció: Joaquim Pena, 2019

Adaptació: Joan Lluís Bozzo, 2019

Pròleg: Carles Puigdemont

Prefaci: Joan Lluís Bozzo

Disseny de portada: Núria Tremoleda

Edició digital: Reynus (v0.9)

ePUBCat base r1.3





PRÒLEG

CARLES PUIGDEMONT I CASAMAJÓ


130è president de la Generalitat de Catalunya





Goethe va publicar l’obra Egmont quan Schiller ja havia tret el seu Don Carlos i quan la Revolució Francesa era imminent. En aquell context, en plena decadència de la monarquia espanyola i amb la francesa a punt de ser guillotinada, l’evocació de la revolta flamenca contra la dominació espanyola no era una casualitat. L’ideal de la revolta popular contra l’imperi –un imperi envoltat de les tenebres del fanatisme religiós, la repressió de la Inquisició i la imposició de lleis i costums– era molt inspirador, i probablement aquest fet explica la forma com Goethe aborda uns fets que havien tingut lloc al segle XVI.

És evident, doncs, que la revolta flamenca no va ser un afer intern de l’imperi espanyol. Va marcar el seu temps i els dos segles posteriors, perquè els objectius de les revolucions que s’auguraven eren els mateixos. Era, de fet, un de sol: la llibertat. ¿Per quina raó, si no, un intel·lectual alemany havia d’adreçar la seva mirada cap a la revolta d’un territori que no era el seu –els Països Baixos– contra un imperi que tampoc no li era proper –l’espanyol?

El que em sembla més interessant, de tota manera, no és aquesta elecció, sinó el que suggereix la lectura d’Egmont: revela quina era en l’imaginari europeu il·lustrat la percepció que es tenia del poder imperial espanyol. Un poder fonamentat sobre el fanatisme religiós i militar, extremament repressor i violent. La forma com Goethe descriu l’exercici del poder per part de l’enviat de Felip II, el temible Fernando Álvarez de Toledo, duc d’Alba, i les reflexions sobre els desacords amb el rei per part de Lamoral, comte d’Egmont, i el príncep d’Orange, no són només un exercici de ficció històrica ben documentada. És, en realitat, un retrat tan ben captat que ha resistit el pas del temps i es pot llegir amb els ulls d’avui sense que calguin explicacions complementàries per entendre’l perfectament. Goethe descriu un poder trampós, intolerant, repressor, davant dels dissidents per raons religioses i per raons de costums i tradicions. El comte d’Egmont, que havia estat fidel seguidor de Carles V, no es podia ni imaginar que el rei gosaria alçar la mà en contra seva: «La feina de fer-nos presoners seria pèrfida i estèril. No, no, ells no gosen aixecar tan amunt la bandera de la tirania.» ¿No li sona, al lector? Goethe presenta un comte d’Egmont que creu que els espanyols «no gosaran», i adverteix que si ho fessin «la ventada que provocaria aquesta notícia escamparia per tot el país un incendi espantós. […] En un instant el poble s’uniria en una lliga formidable. Serien proclamats, amb tota la violència, l’odi i la separació eterna de tot allò que dugués el nom d’espanyol».

Ho escriu Goethe i ho posa en boca del comte d’Egmont, que seria decapitat juntament amb el de Hornes a la gran plaça de Brussel·les, on hi ha una placa que ho recorda. No és l’escrit de cap català tocat pel vici de reescriure la història amb la voluntat de desencadenar una llegenda negra que estigmatitzi la dominació espanyola. És l’escrit d’algú que s’ho mira amb distància i que sap que no descriu cap fantasia, i que, sense saberho, ens va llegar un retrat prou precís perquè, 230 anys després, el puguem reconèixer sense dificultats. I és que hi ha una constant que recorre les diferents èpoques, règims i maneres d’exercir el poder: la dominació. En alguns passatges de l’obra, tant en les apesarades primeres reflexions de Margarida de Parma, la regent, com en les dels burgesos i menestrals, passant per l’elèctric i impressionant diàleg entre el duc d’Alba i Egmont, hi apareix la reivindicació d’una manera més planera i tolerant d’exercir el poder. En el brillant duel dialèctic entre Alba i Egmont, el comte fa tots els intents per convèncer l’enviat del rei que les coses no es fan d’aquella manera. «Conec el meu país […]. Se’ls pot collar, però no oprimir.» I li suggereix una manera de pacificar les províncies, que és abandonar la repressió: «Que el rei signi un perdó general i que tranquil·litzi els ànims i ben aviat es veurà com la fidelitat i l’amor reneixen amb la confiança.»

No li van fer cas. La resposta d’Alba la podríem sentir avui: «¿I que aquell que ha ultratjat la majestat del rei i el santuari de la religió vagi i vingui lliurement i sense cap dany? ¿Que sigui exemple per a tothom de com queden sense càstig els crims més abominables?»

La repressió de Felip II i de Fernando Álvarez de Toledo va continuar, brutal, sanguinària i enfollida. El record encara perdura.

Llegir Egmont amb ulls d’avui no és només submergir-se en una part de la colossal obra de Goethe –que en aquest cas, a més, va comptar amb la música de Beethoven, amb una obertura sublim– sinó que és, en les actuals circumstàncies, un bany de realitat. L’imperi va naufragar als Països Baixos, i va anar declinant. Espanya no va ser capaç de retenir unes províncies que senzillament volien viure segons els seus costums i les seves creences. Aquesta és segurament la lliçó històrica sobre la qual Goethe va construir la seva ficció basada en fets reals.

Com recorda el musicòleg Joaquim Rabaseda en la seva excel·lent introducció a l’edició catalana d’Egmont publicada per Curbet Edicions (2019), el dia de Sant Jordi de 1937 l’Orquestra Simfònica de Girona va fer el que seria el darrer concert al teatre de la ciutat, i ho va fer precisament amb l’Obertura d’Egmont de Beethoven. Carles Rahola en va publicar una ressenya al diari gironí L’Autonomista. Deia Rahola: «I és que ara la música del geni de Bonn sobre el gran drama de Goethe tenia una significació més viva per a nosaltres i feia vibrar les fibres més sensibles del nostre cor de catalans […]. Ens feia sentir, a través dels segles, la nostra solidaritat i la nostra germanor amb aquelles víctimes d’un sistema unitari i centralista imposat a sang i foc.» En aquella hora greu, Rahola expressava el seu temor: «De sobte, però, pensàrem que semblants fets podrien reproduir-se a Catalunya i que nous Egmonts podien ésser immolats al centralisme, car en cada general feixista hi ha l’esperit d’aquell famós duc d’Alba que destruí les llibertats de Flandes i portà traïdorament Egmont al patíbul, pel sol fet d’haver intentat convèncer Felip II que la seva política no era pas la més a propòsit per fer-se estimar dels seus dissortats súbdits…»

Tenia raó. A penes dos anys després, Carles Rahola, un pacífic periodista que només havia fet servir la màquina d’escriure per publicar textos en favor de la democràcia, la república i la llibertat, sense cap ombra de voler fer mal a ningú, va ser executat al cementiri de Girona la matinada del 15 de març de 1939 després d’un consell de guerra a què el sotmeteren els nous ducs d’Alba, com ell mateix havia fatídicament presagiat.



Agost de 2019, Waterloo





PREFACI

JOAN LLUÍS BOZZO





Goethe i Shakespeare





Johann W. von Goethe, el poeta, pensador, dramaturg, naturalista, teòric de l’art i, en definitiva, intel·lectual en cap de la cultura alemanya, a gairebé totes les seves obres de teatre, i més concretament a Egmont, ens parla de la lluita dels homes pel poder. Com Shakespeare, el seu mestre i referent. Però allò que en Shakespeare és sempre un combat individual, representatiu de les ànsies de poder d’una sola persona, en Goethe esdevé una tensió més política, més civil, més ideològica, més subtil en les argumentacions, que revelen els procediments sinuosos de la diplomàcia i dels afers d’estat.

Shakespeare, en una gran part de les seves tragèdies, ens mostra l’escalada plena de crims sangonosos i malvestats de tota mena que un personatge determinat (Macbeth, Ricard III, Eduard II, Juli Cèsar, Titus Andrònic, etcètera) comet per tal d’arribar al cim del poder i, inexorablement, ser-ne desplaçat i anorreat pel següent aspirant a posseir el tron.

Els personatges de Shakespeare són éssers que representen la condició humana a partir de la seva subjectiva història personal; són, per dir-ho d’alguna manera, il·lustracions de l’ambició de poder, de la brutalitat que l’home i la dona (no oblidem els personatges femenins del bard) són capaços de desplegar per tal d’aconseguir aquests propòsits. Només cal recordar l’esfereïdora rèplica de Lady Macbeth davant dels dubtes del seu marit d’assassinar el rei i ocupar el tron:



«Jo he criat i jo sé la cosa dolça que és estimar aquell petitet que mama. Doncs bé, al moment que em somriuria al rostre, li hauria tret la punta del mugró de les genives netes d’ossos, i li hauria esclafat tot el cervell si jo ho hagués jurat, com vós haveu jurat fer aquesta cosa.»



Tot val per aconseguir el poder –ho hem vist i ho seguim veient al llarg de la història, passada i recent– i aquesta és, precisament, la lliçó despullada d’arguments morals que Shakespeare llega a la humanitat i que el converteix en l’escriptor més gran de la història.

Però el poeta anglès no sempre havia estat ben acollit a l’Europa immediatament posterior. La seva barreja d’elements divins i profans, de grolleries populars i motius humorístics pujats de to amb versos sublims i delicats, li va valdre per molt de temps la desconsideració d’altres grans autors, sobretot dels francesos canònics Racine i Corneille, acèrrims defensors de la unitat d’acció, d’espai i temps en el teatre, unitat que Shakespeare, sense cap complex, feia saltar pels aires en totes les seves obres. Les constants referències als gustos populars van motivar que un intel·lectual tan agut com Denis Diderot arribés a dir que «Shakespeare és un monstre de tanta alçada que la humanitat sencera passa per entremig de les seves cames, fregant el cap amb les parts baixes del poeta».

A finals del segle XVIII, Goethe va reprendre i revaloritzar la fama i l’art de Shakespeare i el va encimbellar al capdamunt de la literatura mundial. L’escriptor alemany va escriure la llarga novel·la iniciàtica Anys d’aprenentatge de Wilhelm Meister, en què narra la forma com va descobrir el teatre shakespearià i com aquestes lectures i representacions li van assenyalar el camí com l’home de teatre que volia i ser i que, sens dubte, va acabar sent. Goethe va fer que Shakespeare fos definitivament valorat.

Goethe, com Skakespeare, parla també de la lluita pel poder, de la terrible escala que es dreça davant dels ambiciosos, dalt de la qual es troba el tron o el cadafal i, a vegades, tots dos. Però Goethe afegeix en la seva dramatúrgia un concepte que prové de la tragèdia grega: la lluita per la llibertat, per la llibertat individual i per l’alliberament dels pobles oprimits, pel respecte als drets inviolables de la persona que Antígona defensa contra el tirà Creont. Aquesta idea és capital en el moviment preromàntic anomenat Sturm und Drang (‘tempesta i empenta’, en català), del qual Goethe va ser un dels iniciadors.

L’autor alemany també modifica els cànons de la dramatúrgia shakespeariana tot introduint en la lluita pel poder l’element clau de la política. Goethe entén que les vies per les quals els homes i les dones arriben a assolir el poder són dues: la violència –la força bruta, militar o civil, l’energia més o menys heroica–, però també el càlcul polític, les aliances, les retirades a temps per tal de guanyar terreny, la mobilització popular; en definitiva, les armes actuals per aconseguir la llibertat, com bé coneixem els que vivim al nostre país.

En aquest sentit és ben il·lustrativa la inclusió de Maquiavel en el repartiment dels personatges que surten a l’obra. És, evidentment, una llicència poètica, ja que l’escriptor florentí no va treballar mai per a la governadora de les Províncies, Margarida de Parma, germana de Felip II. Però Goethe vol matisar les decisions i les discussions dels poderosos amb els arguments subtils –de vegades perversos i cínics– dels polítics, i encarrega aquesta missió a Maquiavel –del qual, segurament, era un admirador– i a Guillem d’Orange, que, davant de la violenta amenaça espanyola, aconsella al comte d’Egmont de retirar-se de la ciutat de Brussel·les cap un lloc més segur des d’on, amb temps i llibertat, podrien preparar la lluita definitiva contra la tirania espanyola encarnada en el sinistre duc d’Alba.

El mateix Goethe explica a les seves Converses amb Eckermann que l’acte quart d’Egmont, l’acte més ideològic de l’obra, en què es posa en escena la ruptura entre els dos poders –l’espanyol, representat pel duc d’Alba, i el neerlandès, pel comte d’Egmont–, li va representar més de dos anys de feina per tal d’anar confegint els arguments i contraarguments que l’un i l’altre es llancen a la cara, en un diàleg de tensió creixent i insuportable que acaba amb la detenció d’Egmont per part dels espanyols.

Egmont és un home que encara confia en la justícia i en la decència del rei d’Espanya, i que no pot concebre que l’una i l’altra es posin en dubte, però Orange, més polític, l’adverteix: confiar en aquesta justícia és quimèric.



ORANGE: Però ¿i si ell [el rei Felip II] es volgués atribuir títols més grans i considerés traïció allò que nosaltres considerem el manteniment dels nostres drets?

EGMONT: Podem defensar-nos. Que convoqui els cavallers del Toisó d’Or i serem jutjats.

ORANGE: ¿I si hi hagués la sentència abans del procés? ¿El càstig abans de la sentència?

EGMONT: Això és una injustícia que Felip no cometrà mai; una follia de la qual no el blasmaré ni a ell ni als seus consellers.

ORANGE: ¿I si fossin injustos i folls?



La meva labor com a adaptador del text té com a finalitat primordial la seva posada en escena; és, per tant, un treball de dramatúrgia per fer viable una representació escènica que és, amb tota seguretat, el destí que qualsevol dramaturg persegueix, i cal tenir molt en compte que J. W. von Goethe va ser un home molt implicat en la creació teatral i també en la producció i en l’organització que el fet teatral comporta. L’adaptació parteix de la traducció catalana que, l’any 1937, va publicar el periodista i escriptor Joaquim Pena, crític musical i ànima inspiradora de la Societat Wagneriana de Barcelona, molt influent en la conformació dels gustos dramatúrgics i musicals del públic barceloní dels primers anys del segle XX. Tot comparant la traducció de Pena amb altres versions a altres idiomes, he elaborat aquesta proposta que, d’una banda, pretén posar unes paraules i expressions ben catalanes a la boca dels personatges goethians sense caure, però, en uns mots, una sintaxi i un estil dels anys trenta que ara allunyarien, al meu parer, la vivesa de la representació i l’afeixugarien amb formes i girs en desús; i, de l’altra, he pretès reduir considerablement la durada de l’obra –cinc actes prolífics i detallats plens de monòlegs extensos– tot pensant en la possibilitat d’una representació que s’emmotlli als ritmes i als formats de durada que en l’actualitat regeixen en el teatre. He fet, doncs, una profunda esporgada del text, procurant de no tallar cap de les vies vitals de la seva dramatúrgia, eliminant personatges secundaris poc rellevants (com la mare de Clara), o repeticions i reafirmacions que em semblaven innecessàries. He procurat que la història d’Egmont vagi dreta i ràpida com un tret de ballesta i es clavi en la diana del cor i del pensament dels espectadors. Aquesta és, doncs, una proposta pensada per ser representada.1

Molts quedaran sorpresos de la vigència i la contemporaneïtat de les frases i els plantejaments de Goethe, que semblen extrets de la realitat actual, i algú fins i tot podrà pensar que jo he forçat la mà de l’autor. Res més lluny de la veritat: les dures sentències i els qualificatius, de vegades enlluernadors de tan radicals, que els personatges deixen anar són exactament els que Goethe va escriure i que, sense cap mena de dubte, van contribuir poderosament a augmentar la sinistra «llegenda negra» espanyola que un altre amic de Goethe, Friedrich Schiller, va ampliar encara més amb el seu Don Carlos, del qual Verdi en va fer una de les òperes més famoses de la història.

La confluència de la força brutal dels militars espanyols i la lluita coratjosa d’Egmont per la llibertat dels seus esclata, amb tota la violència consegüent, en el cinquè acte, en el qual, clàssicament, la mort i la sang ho tenyeixen tot, tant en les obres de Shakespeare com en les de Goethe, com en les pel·lícules anomenades «d’acció» de l’actualitat.

L’heroi que mor per la llibertat del seu poble és un tema molt emprat en la dramatúrgia romàntica. Però Goethe hi sap introduir una qüestió molt punyent, d’interès polític i sociològic: ¿què ha de fer un poble davant de la condemna del seu líder? La resposta que dona és ben poc engrescadora: el poble s’amaga, dissimula i no defensa ni poc ni molt aquell que sempre ha representat la salvaguarda dels seus interessos i de les seves llibertats. Goethe, com Shakespeare, creu molt poc en el poble, en la menestralia, en la burgesia, que veu sempre com una massa influenciable i volàtil, covarda i banal.

Potser caldrà un dramaturg que, avui, escrigui el sisè acte d’Egmont, on es posi en escena el triomf polític del poble, és a dir de la democràcia.

Juny de 2019





PERSONATGES





EL COMTE D’EGMONT, príncep de Gavre

GUILLEM D’ORANGE

MARGARIDA DE PARMA, filla de Carles V i governadora dels Països Baixos

EL DUC D’ALBA

FERNANDO, fill natural del duc d’Alba

MAQUIAVEL, al servei de la governadora Margarida de Parma

SILVA, servent del duc d’Alba

CLARA, estimada d’Egmont

BRACKENBURG, jove ciutadà

SOEST, botiguer

JETTER, sastre

UN MESTRE FUSTER, ciutadà de Brussel·les

BUYCK, holandès, soldat d’Egmont

RUYSUM, frisó, soldat invàlid i sord

EL SECRETARI particular d’Egmont

VANSEN, escrivent Poble, seguici, soldats, cortesans, patges, servents





BANDA SONORA

DE LA TRAGÈDIA DE GOETHE




per LUDWIG van BEETHOVEN

(Op. 84 per a gran orquestra)





OBERTURA: Sostenuto, ma non troppo. Allegro

Núm. 1: CANÇÓ. Vivace

Núm. 2: ENTREACTE I. Andante

Núm. 3: ENTREACTE II. Larghetto

Núm. 4: CANÇÓ. Andante con moto

Núm. 5: ENTREACTE III. Allegro

Núm. 6: ENTREACTE IV. Poco sostenuto e risoluto

Núm. 7: MORT DE CLARA. Larghetto

Núm. 8: MELODRAMA. Poco sostenuto

Núm. 9: SIMFONIA TRIOMFAL. Allegro con brio





OBERTURA




Sostenuto, ma non troppo – Allegro





ACTE PRIMER





L’acció transcorre en el temps de la dominació espanyola als

Països Baixos (segle XVI)





QUADRE PRIMER





CAMP DE TIR DE BALLESTA


Soldats i ciutadans amb ballestes. Estan fent una competició.

Jetter, ciutadà de Brussel·les, dispara i erra. Ho prova Buyck,

soldat holandès d’Egmont, que fa diana. Tots l’aclamen.





SOEST: Quatre cèrcols! Bravo!

TOTS: Visca, visca el rei! Visca!

BUYCK: Gràcies, gràcies senyors.



Ruysum, frisó, invàlid i sord.



RUYSUM: Jo us en dono fe… Aquest d’aquí tira com un senyor, tira com Egmont.

BUYCK: Al seu costat soc un pobre potiner. Ell tira amb la ballesta com ningú més al món. Però, senyors, no hem d’oblidar que un rei alimenta els seus servidors: per tant, que ragi el vi a compte del rei!

JETTER: Entre nosaltres tenim l’acord que cadascú…

BUYCK: Soc foraster i rei, i no respecto les vostres lleis ni els vostres costums.

JETTER: Doncs ets pitjor que els espanyols; ells, si més no, han hagut de respectar-les fins ara.



Porten vi.



TOTS: A la salut de sa Majestat! Visca! Visca!

JETTER (a Buyck): S’entén que ens referim a la vostra majestat.

BUYCK: Gràcies de tot cor si és així.

SOEST: És clar! Perquè no és fàcil que cap flamenc brindi de cor a la salut de la Majestat espanyola.

JETTER: No és senyor per a nosaltres, els holandesos.

SOEST: El seu cor no se sent inclinat cap al nostre poble; no ens estima. ¿Com podríem estimar-lo, nosaltres? Visca el comte d’Egmont! Buyck, us pertoca de fer el primer brindis. Feu-ho a la salut del vostre senyor.

BUYCK: Amb tota la meva ànima! Pel comte d’Egmont!

RUYSUM: Pel vencedor de Sant Quintí!

BUYCK: Per l’heroi de Gravelines!

TOTS: Visca!

JETTER: Tant de bo l’haguessin posat a ell de governador en comptes de Margarida de Parma, que no ens permet cantar els nous salms!

BUYCK: A la nostra província cantem el que volem. Perquè el comte d’Egmont és el nostre governador i no s’hi fica.

JETTER: Els esbirros de la Inquisició s’esmunyen per totes bandes i estan a l’aguait; més d’un home digne ha llaurat la seva desgràcia. Només els faltava sotmetre les consciències! Ja que no puc fer el que voldria, almenys podrien deixar-me pensar i cantar el que em vingués de gust.

SOEST: La Inquisició no arrelarà entre nosaltres. No som fets de la mateixa fusta que els espanyols.

JETTER: És odiós. Si vaig pels afores i m’aturo enmig d’una gentada que escolta un nou predicador, un d’aquests que han vingut d’Alemanya, al punt soc declarat rebel i corro el perill que em tallin el cap. ¿Per ventura heu sentit predicar algun d’aquests missioners?

SOEST: Gent de primera! Fa poc en vaig sentir un que parlava davant de milers i milers de persones. Era una menja ben diferent de la que ens donen els nostres quan trompetegen des de la trona i embafen la gent amb els seus llatinòrums.

BUYCK: Ànims, senyors. Amb la xerrameca us oblideu del vi i del príncep d’Orange.

JETTER: Doncs no s’ha d’oblidar. És una autèntica salvaguarda per a nosaltres: Visca! Visca Guillem d’Orange!

TOTS: Visca! Visca!

SOEST: Avi, fes un brindis tu també.

RUYSUM: Pels vells soldats! Per tots els soldats! Visca la guerra!

BUYCK: Bravo, avi! Per tots els soldats! Visca la guerra!

JETTER: La guerra! La guerra! ¿Sabeu què celebreu? Durant tot l’any, el retrunyir dels timbals a les nostres orelles; i no sentir altra cosa que desfilar una patrulla per aquí i una altra per allà; com creuen un pujol i s’allotgen en un molí; com és assaltada una vila, assassinats els seus habitants i el que passa a les pobres dones i a les criatures innocents. És una angoixa i un risc constants; en tot moment un pensa: ja venen! Ara ens tocarà a nosaltres!

SOEST: Per això cal que els ciutadans estiguin sempre exercitats en les armes.

JETTER: Prou exercici fa qui té muller i fills. Més m’estimo sentir parlar de soldats que no pas veure’ls davant meu.

BUYCK: M’ho hauria de prendre malament, això.

JETTER: Company, no va per vós. Si ens trobéssim lliures de les guarnicions espanyoles, podríem tornar a respirar.

SOEST: Ah, ¿tan pesades et resulten?

JETTER: Burla’t de tu mateix.

SOEST: A casa teva els tens allotjats de forma ben incòmoda.

JETTER: Calla d’un cop!

SOEST: T’han desterrat de la cuina, del celler, de la sala… i del llit i tot.



Riuen.



JETTER: Ets un capsigrany.

BUYCK: Hi hagi pau, senyors! ¿Ha de ser un soldat qui reclami la pau?… Doncs bé, ja que no voleu res de nosaltres, feu també el vostre brindis, un brindis civil.

JETTER: Sempre a punt per a això. Pau i tranquil·litat!

SOEST: Ordre i llibertat!



Fan xocar els vasos i repeteixen alegrement les paraules anteriors.





TOTS: Pau i tranquil·litat! Ordre i llibertat!





QUADRE SEGON





PALAU DE LA GOVERNADORA


Margarida de Parma, vestida de cacera. Cortesans, patges i servents.





GOVERNADORA: Suspengueu la cacera; avui no sortiré a cavall. Digueu-li a Maquiavel que vingui.



Se’n van tots.



El pensament d’aquests esdeveniments espantosos no em dona ni un moment de repòs! L’arrogància dels predicadors estrangers ha crescut dia rere dia; han profanat el nostre santuari, han somogut la simplicitat del poble tot insuflant-li un alè de bogeria. Alguns esperits impurs s’han mesclat amb els rebels i han passat coses espantoses que esborronen tan sols de pensar-hi i de les quals haig d’informar circumstanciadament a la Cort abans que hi arribi el rumor general i el meu germà, el rei Felip, no pensi que se li volen ocultar coses encara més greus. No veig cap mitjà, ni sever ni pacífic, per deturar el mal.



Entra Maquiavel.



GOVERNADORA: ¿Estan redactades les lletres per al rei?

MAQUIAVEL: D’aquí a una hora podreu signar-les.

GOVERNADORA: ¿Heu fet un informe prou detallat?

MAQUIAVEL: Detallat i circumstanciat, com li plau al rei. Refereixo com el furor iconoclasta es manifestà en primer lloc a Saint-Omer; com una gentada enfollida, armada amb pals, destrals, malls, escales i cordes, acompanyada per alguna gent armada, atacà de primer les capelles, esglésies i convents, foragità els religiosos, i, enfonsant les portes tancades, ho trasbalsà tot, tirà a terra els altars, destruí les imatges dels sants, estripà els quadres, destrossà, trossejà i trepitjà tot allò consagrat i santificat que pogué trobar.

GOVERNADORA: Digues què en penses, Maquiavel.

MAQUIAVEL: Mai ofegareu la nova doctrina. Deixeu-la viure, separeu-la dels ortodoxos, doneu-li esglésies, feu-los entrar en els ordres civils, poseu-los límits; i així, en un moment, amansireu els revoltats. Qualsevol altre procediment serà en va i arruïnareu el país.

GOVERNADORA: ¿No saps de quina manera més ardent el meu germà em recomana en les seves lletres el manteniment de la vertadera fe?

MAQUIAVEL: Prou que ho sé; el rei ordena, us fa saber els seus propòsits. Vós heu de restablir la calma i la pau amb uns mitjans que encara agitaran més els esperits vers la guerra que, inevitablement, s’encendrà per tots costats.

GOVERNADORA: No repeteixis mai més aquestes paraules! Sé prou bé que la política gairebé mai no pot mantenir la fidelitat i la bona fe; però ¿cal que juguem també amb Déu com ho fem entre nosaltres?

MAQUIAVEL: No penseu malament de mi, per aquesta raó.

GOVERNADORA: Et conec i conec la teva fidelitat. També hi ha altres homes, Maquiavel, als quals estimo i em veig obligada a censurar al mateix temps. Avui Egmont m’ha donat un disgust.

MAQUIAVEL: ¿En quina forma?

GOVERNADORA: Li he dit: «Vegeu què passa a la vostra província! ¿Tolerareu això, vós, de qui el rei esperava tantes promeses?»

MAQUIAVEL: I ¿què ha respost?

GOVERNADORA: Com si es tractés d’una fotesa, d’una bagatel·la, ha respost dient: «Tant de bo que els holandesos estiguessin tranquils amb la seva constitució! Totes les altres coses tenen fàcil solució.»

MAQUIAVEL: Potser parlava d’una manera més vertadera que no prudent. ¿No s’estima més, un poble, de ser governat a la seva manera, per la seva gent, que no pas per estrangers que des del primer moment intenten adquirir beneficis en el país, a expenses de tots, que porten amb ells una regla de govern estrangera i dominen sense benevolència ni simpatia?

GOVERNADORA: Et poses al costat dels meus adversaris. Si et fes cas, caldria que jo cedís el meu govern, ja que Egmont i Orange s’havien fet grans il·lusions d’ocupar aquest càrrec. Abans eren adversaris; ara s’han aliat contra mi, s’han fet amics, amics inseparables.

MAQUIAVEL: Una parella perillosa!

GOVERNADORA: Per ser sincera, haig de dir que temo Orange i temo per Egmont. Orange no rumia res de bo, els seus pensaments volen molt lluny, és misteriós, sembla que ho accepti tot, mai no contradiu, i fa el que li va bé simulant el més gran respecte i cautela.

MAQUIAVEL: Egmont, al contrari, camina amb pas lliure com si tot el món li pertanyés.

GOVERNADORA: Les seves reunions, els seus banquets i festes, han lligat i unit la noblesa més que els conciliàbuls més perillosos. De vegades sembla que viu amb el ple convenciment que ell és el senyor i que no ens ho vol fer notar per amabilitat; no ens vol fer fora del país directament, això ja vindrà.

MAQUIAVEL: Us prego que no interpreteu de manera massa perillosa la seva franquesa.

GOVERNADORA: No interpreto res. Pensa-hi amb calma: ell és l’únic culpable de totes les desgràcies que pateix Flandes. D’entrada, ha tolerat els predicadors estrangers; no ha considerat l’afer amb prou reflexió, i tal vegada s’ha alegrat secretament que hàgim de lluitar contra alguna cosa. Deixa’m parlar: he de treure ara mateix tot el que guardo dins del pit. I no vull llançar les meves fletxes en va; sé quin és el seu punt dèbil, perquè ell també és dèbil.

MAQUIAVEL: ¿Heu fet convocar el Consell? ¿Hi vindrà també Guillem d’Orange?

GOVERNADORA: He enviat un missatger a Anvers en la seva recerca. Vull imputar-li directament tot el pes de la responsabilitat; han de combatre el mal al meu costat o declarar-se rebels. Dona’t pressa perquè les cartes estiguin preparades i porta-me-les per signar; que el meu germà tingui notícies per mi abans que li arribin per la veu pública.

MAQUIAVEL: Les vostres ordres seran complides amb tota fidelitat ara mateix.





QUADRE TERCER





CASA DE CLARA




Clara, Brackenburg.





CLARA: ¿No em voleu aguantar la troca, Brackenburg?

BRACKENBURG: Clara, us prego que me’n dispenseu.

CLARA: ¿Què us passa? ¿Per què em negueu aquest petit servei?

BRACKENBURG: Amb el fil de la vostra llana em lligueu fermament davant vostre i no puc evitar la mirada dels vostres ulls.

CLARA: Cantem alguna cosa! Acompanyeu-me! Ho feu tan bé!

BRACKENBURG: Com vulgueu.

CLARA: Però un aire viu i animat. Una cançó militar: la meva peça preferida. (Cabdella la troca i canta acompanyada per Brackenburg:)





Tambors ja redoblen,

els pifres sonant!

L’amat meu, armant-se,

comanda tothom.

La llança ja branda

governa la tropa!

Com bullen les sangs!

Com bat el meu pit,

tingués jo unes calces

barret i gipó!

Seguir-lo voldria

amb pas decidit,

creuar les províncies,

amb ell al costat.

Ja fuig l’adversari

i a trets l’encalcem.

Oh sort com cap altra

la d’ésser soldat!





Tot cantant, Brackenburg contempla sovint Clara. A la fi, se li

trenca la veu, els ulls se li omplen de llàgrimes, deixa de tocar el piano i se’n va cap a la finestra. Clara acaba de cantar sola.



CLARA: ¿Què passa al carrer, Brackenburg? Sento gent que passa.

BRACKENBURG: És la guàrdia de la governadora.

CLARA: ¿A aquestes hores? ¿Què vol dir això? (Mira per la finestra al costat de Brackenburg.) No és la guàrdia ordinària; avui és molt més nombrosa! ¿Què passa?

BRACKENBURG: No se sap res del cert. A Flandes sembla que hi ha hagut avalots; la governadora deu tenir por que no s’estenguin fins aquí. Corro de pressa a reunir-me amb el meu pare ancià. (Fa com que surt.)

CLARA: ¿Us veuré demà? Vaig a arreglar-me un xic. Vindrà el meu cosí i vaig massa deixada. Endueu-vos aquest llibre, Brackenburg, i porteu-me una altra història semblant. Adeu.

BRACKENBURG (allargant-li la mà): La vostra mà.

CLARA: Quan torneu.



Clara se’n va.



BRACKENBURG (sol ): M’havia fet el propòsit d’anar-me’n immediatament i, tan bon punt ella hi consent i em deixa marxar, em poso fet una fúria. Desgraciat! ¿No et commou la sort de la teva pàtria? ¿La revolta creixent? ¿Tant te fa que sigui un compatriota com un espanyol qui governa i qui té la raó?… Que diferent que soc de quan era estudiant! El meu ànim aleshores bullia arravatadament… ara m’arrossego per les mirades d’una noia. ¿No puc desfer-me d’ella? Miserable i vergonyosa situació! Seria millor acabar d’un cop. I aquell primer bes! Aquell únic bes!… I… ¿ara?… Mor, desgraciat! ¿Per què dubtes? (Treu un flascó de la butxaca.) Verí salvador, no voldria pas haver-te robat debades del maletí del meu germà el doctor! Tu has de consumir i resoldre d’un cop aquest temor, aquest vertigen, aquesta suor mortal.





ENTREACTE I

Andante (Partitura, núm. 2)





ACTE SEGON





QUADRE PRIMER





PLAÇA A BRUSSEL·LES


Jetter i el Mestre Fuster es troben.





FUSTER: ¿No ho havia dit, jo? Encara no fa vuit dies, al nostre gremi, vaig dir que hi hauria fortes baralles.

JETTER: ¿És cert que han saquejat les esglésies de Flandes?

FUSTER: Sí. I això perjudica la nostra noble causa. Abans, amb ordre i constància, li hauríem exposat els nostres drets a la governadora i els hauríem defensat. Si ara parlem, si ens reunim, significa que ens unim als revoltats.

JETTER: Amb el pretext de reclamar allò que nosaltres volem, portaran el país a la ruïna.



Soest s’asseu al seu costat.



SOEST: Bon dia, senyors. ¿Què hi ha de nou? ¿És veritat que els revoltats venen cap aquí?

FUSTER: No tocaran res!

SOEST: Es diu que la governadora pensa fugir de la ciutat.

FUSTER: No se n’ha d’anar! La seva presència ens protegeix. Si manté els nostres furs i les nostres llibertats, la portarem amb palmes.



Vansen s’incorpora a la rotllana.



VANSEN: Déu vos guard, senyors. ¿Què hi ha de nou?

FUSTER: No us fieu d’aquest, és un mala peça.

JETTER: ¿No és l’escrivent del doctor Wiets?

FUSTER: Ha tingut molts amos. És un barril d’aiguardent.



Es reuneix més gent i es formen grups.



VANSEN: Si alguns de nosaltres tinguéssim cor i uns altres cap, ara podríem treure’ns del damunt, molt de pressa, les cadenes espanyoles.

SOEST: Senyor, no heu de parlar així. Hem fet un jurament al rei.

VANSEN: També ens l’ha fet ell a nosaltres. Tingueu-ho present.

JETTER: Així es parla! Digueu-nos el vostre parer.

ALTRES: Escolteu-lo, escolteu-lo. Aquest sap el que es diu. És un bon element.

VANSEN: Vaig tenir un vell patró que posseïa pergamins i documents de fundacions antiquíssimes. En un d’aquests llibres hi havia la nostra Constitució: de quina manera nosaltres, els neerlandesos, vam ser, al principi, regits per prínceps independents, tot segons el dret tradicional, els privilegis i els costums; com els nostres avantpassats tenien un gran respecte pels seus prínceps quan aquells governaven com calia, i com es prenien ràpides mesures si el príncep volia passar-se de la ratlla.

FUSTER: Això ja ho sabíem de fa molt temps!

JETTER: Deixa’l parlar; sempre s’aprèn alguna cosa.

SOEST: Té tota la raó.

DIVERSES VEUS: Que parli! Que parli! Aquestes coses no se senten cada dia.

VANSEN: Així sou vosaltres, els burgesos! Viviu al dia; i un cop heu heretat l’ofici dels vostres pares, deixeu que el Govern us regeixi i disposi de vosaltres com pugui i com vulgui; i, a causa de la vostra negligència, els espanyols han estès les seves xarxes damunt dels vostres caps.

SOEST: ¿A qui li preocupa això, si no ens falta el pa de cada dia?

JETTER: ¿Per què no es presenta més sovint algú que ens digui aquestes coses?

VANSEN: Us les dic jo ara. El rei d’Espanya, que per casualitat posseeix totes les Províncies Unides, ha de regir i governar de la mateixa manera que feien els petits prínceps que les posseïen per separat en altre temps. ¿Ho enteneu?

JETTER: Explica’t.

VANSEN: Si permeteu que les coses segueixin així, ben aviat sereu tractats d’una altra forma. Allò que no van aconseguir Carles el Temerari, ni Frederic el Bel·licós, ni Carles V, ho està fent Felip II a través d’una dona.

SOEST: Però els antics prínceps també van intentar fer-ho.

VANSEN: Sens dubte!… Però els nostres avantpassats vigilaven. Quan un senyor se’ls feia odiós, capturaven el seu fill i hereu, el retenien entre ells i no el retornaven sense haver obtingut unes condicions millors. Els nostres pares eren homes! Sabien fer allò que els convenia i mantenir-se ferms! Homes autèntics! Gràcies a això els nostres privilegis han quedat tan clars, i estan tan ben garantides les nostres llibertats.

SABONER: ¿Què dieu de les llibertats?

EL POBLE: De les nostres llibertats! Dels nostres furs! Parleunos dels nostres furs!

VANSEN: El rei té obligacions envers nosaltres en la mateixa mesura que nosaltres en tenim envers ell. De cap manera no pot mostrar, ni fer aparèixer o pensar de permetre, cap mena de poder o voluntat arbitraris.

JETTER: Admirable! Admirable! No pot mostrar…

SOEST: Porta el llibre.

UN CIUTADÀ: Sí; ha de ser nostre.

UN ALTRE: El llibre! El llibre!

UN ALTRE: Compareixerem amb ell davant de la governadora!

UN ALTRE: Vós sereu qui parli, senyor doctor.

EL POBLE: Ja veurem qui és capaç de fer-li mal. Digueu-nos més coses dels nostres furs! ¿Encara en tenim?

VANSEN: Molts i molt bons i molt saludables. També està escrit que el príncep no pot modificar el règim del país.

SOEST: ¿Ho expressa així de clar?

VANSEN: Us ho ensenyaré. Està escrit de fa dos o tres segles.

ALTRES: ¿I permetem que la Inquisició ens esporugueixi?

VANSEN: És culpa vostra.

EL POBLE: Encara tenim Egmont! Encara tenim Orange! Ells tenen cura del nostre bé.

VANSEN: Els vostres germans de Flandes han començat la bona obra.

SABONER: Ah, gos! (El colpeja.)

UNS ALTRES (oposant-se a ell i cridant): ¿També ets espanyol, tu?

UN ALTRE: ¿Com? ¿Pegar un home digne?

UN ALTRE: ¿…a aquest savi?

FUSTER: Calma, en nom del cel!



Més gent es mescla en la baralla.





FUSTER: Ciutadans, ¿què és això?

ALTRES: Llibertat i furs! Furs i llibertat!



Entra Egmont.



EGMONT: Pau! Pau, ciutadans! ¿Què passa? Separeu-vos!

FUSTER: Bon senyor, arribeu com caigut del cel. Silenci! ¿No veieu qui hi ha aquí? El comte d’Egmont! Respecteu el comte d’Egmont!

EGMONT: ¿Entre nosaltres també? ¿Què preteneu? ¿Burgesos contra burgesos? No us detura ni tan sols la proximitat de la governadora reial? Separeu-vos! Que cadascú se’n vagi als seus assumptes! Mal senyal quan esteu desvagats en un dia feiner. ¿De què es tracta?



L’avalot es calma a poc a poc i tots l’envolten.



FUSTER: Es pegaven pels furs.

EGMONT: Que encara esteu destruint més amb el vostre comportament. Mantingueu-vos ferms contra les doctrines estrangeres i no us cregueu que els furs s’enforteixen amb motins. Estigueu-vos a casa; no deixeu que es provoquin avalots pels carrers. La gent de seny podeu ajudar molt.



Mentrestant el grup s’ha desfet.



FUSTER: Donem les gràcies a Vostra Excel·lència, pel vostre bon capteniment.



Egmont se’n va.



FUSTER: Un noble senyor! Un autèntic holandès! No té res d’espanyol!

JETTER: Si ell fos el governador! Donaria gust obeir-lo.

SOEST: El rei no ho entén així. Sempre posa algú de la seva gent en aquest càrrec.

JETTER: El seu coll seria un vertader regal per al botxí.

SOEST: ¿Ets boig? Quines ocurrències!

JETTER: És força estúpid pensar en aquestes coses… Però ho faig. Aviat hauré oblidat tota mena de diversió, tota mena de broma; unes imatges espantoses estan gravades al meu front amb un ferro roent.





QUADRE SEGON





CASA D’EGMONT


El Secretari, assegut davant d’una taula plena de papers; s’aixeca neguitós.





SECRETARI: No ve, com sempre! Fa dues hores que l’espero amb la ploma a la mà i els papers al davant; i justament avui que volia plegar d’hora!



Entra Egmont.



EGMONT: Recull els teus papers. Orange arriba. Despatxa el més urgent per tal que els missatges puguin sortir abans que no tanquin les portes.



El Secretari se’n va. Entra Orange.



EGMONT: Orange, benvingut. Sembleu un xic preocupat.

ORANGE: ¿Què em dieu de la nostra conversa amb la governadora?

EGMONT: M’ha semblat que no estava gaire bé.

ORANGE: ¿No heu notat en ella una reserva més gran de l’habitual? Ha dit que res no va cap on ella voldria que anés; que, a la fi, bé podria ser que se sentís cansada i que el rei s’hagués de decidir per altres procediments. ¿Ho heu sentit?

EGMONT: És una dona, estimat Orange, i les dones sempre volen que tot es vincli suaument sota el seu amable jou. Aquest és el seu cas; i com que no ho pot aconseguir, no li queda cap més camí que posar-se de mal humor, planye’s d’ingratitud i d’imprudència, esporuguir tothom amb espantoses perspectives de cara a l’avenir i amenaçar d’anar-se’n.

ORANGE: ¿No creieu que farà realitat la seva amenaça, aquest cop?

EGMONT: De cap manera! Quants cops l’he vista preparada per al viatge! ¿On podria anar? Aquí és la governadora, la reina; ¿penses que li plauria descabdellar la troca d’uns dies insignificants a la Cort del seu germà?

ORANGE: ¿I si se n’anés i el rei n’enviés un altre?

EGMONT: Doncs vindria i trobaria també moltes coses per fer. El temps passarà veloçment per a ell, es marejarà, i les coses seguiran el seu curs com abans, de manera que, en lloc de navegar pels amples mars cap a un punt prescrit per ell, haurà de donar gràcies a Déu si, enmig de la tempesta, manté la seva nau allunyada dels esculls.

ORANGE: Però, ¿i si aconsellen al rei que faci una provatura?

EGMONT: ¿Quina?

Orange: Veure què faria el tronc sense el cap.

EGMONT: ¿Com?

ORANGE: Egmont, fa molts anys que guardo dins del cor totes les circumstàncies del món en què ens movem; em trobo sempre com si fos davant d’un tauler d’escacs i no considero insignificant cap jugada de l’adversari, i crec que és el meu deure conèixer les opinions i les intencions de tots els partits. Tinc motius per témer un gran canvi. El rei fa molt temps que actua segons uns principis determinats; si veu que amb ells no abasta allò que vol, ¿què hi ha d’inversemblant en el fet que vulgui provar un altre camí?

EGMONT: No ho crec. Quan un home es fa gran i ha provat tantes maneres i mai no ha trobat la forma d’arreglar el món, al capdavall ha d’acabar dient que ja n’hi ha prou.

ORANGE: Hi ha una cosa que encara no ha provat.

EGMONT: ¿Quina?

ORANGE: Tractar bé el poble i acabar amb els prínceps.

EGMONT: Si no ho ha fet mai abans, no hi ha raó per inquietar-se.

ORANGE: Al principi era una inquietud, de mica en mica s’ha convertit en una sospita; finalment, ha acabat sent una certesa.

EGMONT: Però, ¿és que el rei té servidors més fidels que nosaltres?

ORANGE: El servim a la nostra manera; i aquí, entre nosaltres, podem confessar que sabem equilibrar molt bé els drets del rei amb els nostres.

EGMONT: ¿I qui no ho fa? Som els seus súbdits i els seus servidors en allò que li pertoca.

ORANGE: Però ¿i si ell es volgués atribuir títols més grans i considerés traïció allò que nosaltres considerem el manteniment dels nostres drets?

EGMONT: Podem defensar-nos. Que convoqui els cavallers del Toisó d’Or i serem jutjats.

ORANGE: ¿I si hi hagués la sentència abans del procés? ¿El càstig abans de la sentència?

EGMONT: Això és una injustícia que Felip no cometrà mai; una follia de la qual no el blasmaré ni a ell ni als seus consellers.

ORANGE: ¿I si fossin injustos i folls?

EGMONT: No, Orange; és impossible. ¿Qui gosaria posar-nos les mans al damunt? La feina de fer-nos presoners seria pèrfida i estèril. No, no, ells no gosen aixecar tan amunt la bandera de la tirania. La ventada que provocaria aquesta notícia escamparia per tot el país un incendi espantós. ¿I per què haurien de fer-ho? El rei tot sol no pot jutjar i condemnar; ¿atemptarien contra les nostres vides com si fossin assassins? No poden pretendre-ho. En un instant el poble s’uniria en una lliga formidable. Serien proclamats, amb tota la violència, l’odi i la separació eterna de tot allò que dugués el nom d’espanyol.

ORANGE: Cal pensar-ho, Egmont.

EGMONT: Però ¿com podrien fer-ho?

ORANGE: Alba està venint.

EGMONT: No ho crec.

ORANGE: Ho sé.

EGMONT: La governadora pretenia no saber-ne res.

ORANGE: La qual cosa m’acabà de convèncer. La governadora li farà lloc. Conec el duc i el seu esperit sanguinari; i porta un exèrcit.

EGMONT: ¿Per sotmetre altre cop les províncies? El poble no ho suportarà així com així.

ORANGE: Prendran els caps.

EGMONT: No, no!

ORANGE: Anem-nos-en cadascú de nosaltres a la seva província. Allí ens farem forts; ell no començarà amb la violència.

EGMONT: ¿No és la nostra obligació saludar-lo quan arribi?

ORANGE: Ho retardarem.

EGMONT: ¿I si en arribar ens crida en nom del rei?

ORANGE: Cercarem subterfugis.

EGMONT: ¿I si insisteix?

ORANGE: Ens excusarem.

EGMONT: ¿I si s’obstina?

ORANGE: Vindrem cada cop menys.

EGMONT: Doncs amb això es declararà la guerra i nosaltres serem rebels. Orange, no et deixis seduir per la prudència; prou sé que la por no pot fer-te recular. Pensa bé el pas que vols fer.

ORANGE: Ja hi he pensat.

EGMONT: Pensa en allò de què et fas culpable si no l’encertes: de la guerra més destructora que pugui assolar un país. La teva negativa és el senyal que, tot d’una, convoca les províncies a les armes; que justifica totes les crueltats per a les quals Espanya sempre s’ha apressat a trobar un pretext.

ORANGE: No som particulars, Egmont. De la mateixa manera que ens toca sacrificar-nos per molts, també ens toca guardar-nos per molts.

EGMONT: Qui es guarda es fa sospitós a si mateix.

ORANGE: Qui es coneix pot avançar o recular amb seguretat.

EGMONT: El mal que tems esdevindrà cert amb la teva acció.

ORANGE: És prudent i alhora agosarat sortir al pas d’un mal inevitable.

EGMONT: En un perill tan gran cal tenir en compte l’esperança més lleu.

ORANGE: No ens queda lloc per al pas més petit: l’abisme s’obre cruelment davant nostre.

EGMONT: ¿El favor reial és un terreny tan estret?

ORANGE: Estret no, però és relliscós.

EGMONT: Vaja! Això és injuriós. No puc aguantar que es pensi injustament d’ell. És fill de Carles V i no és capaç de fer cap baixesa.

ORANGE: Els reis no fan mai cap baixesa.

EGMONT: Caldria coneixe’l.

ORANGE: Aquesta coneixença és, justament, la que ens aconsella no esperar una prova perillosa.

EGMONT: No existeix cap prova perillosa si es té valor.

ORANGE: T’abrandes, Egmont.

EGMONT: He de veure-ho amb els meus ulls.

ORANGE: Oh, si aquest cop poguessis veure-ho amb els meus! Amic meu, perquè tens els ulls oberts penses que hi veus. Jo me’n vaig. Espera l’arribada d’Alba i que Déu et protegeixi. Que no s’escapi cap detall de la teva atenció vigilant: quanta tropa l’acompanya, com ocupa la ciutat, quins poders reté la governadora, com es comporten els teus amics. Fes-me’n sabedor. (Pausa.) Egmont!…

EGMONT: ¿Què vols?

ORANGE (donant-li la mà): Deixa’t convèncer! Vine amb mi!

EGMONT: ¿Què és això? ¿Plores, Orange?

ORANGE: Plorar la pèrdua d’un amic no és pas indigne d’un home.

EGMONT: ¿Em dones per perdut?

ORANGE: Ho estàs. Pensa-hi. Tan sols et queda un termini curt. Adeu!



Se’n va.



EGMONT (sol ): Que els pensaments d’altres persones tinguin tant de pes sobre nosaltres! Mai no ho hauria dit; aquest home em transmet la seva inquietud… Fora! Això és una gota de sang aliena dins de la meva pròpia sang. Salut meva, refusa-la! I per tal d’esborrar del meu front les arrugues de la preocupació, encara em resta un mitjà deliciós.





ENTREACTE II

Larghetto (Partitura, núm. 3)





ACTE TERCER





QUADRE PRIMER




PALAU DE LA GOVERNADORA



Margarida de Parma, sola. Després, Maquiavel.





MARGARIDA DE PARMA: Apropa’t, Maquiavel. Estic pensant en la carta del meu germà.

MAQUIAVEL: ¿Puc conèixer el seu contingut?

MARGARIDA DE PARMA: Lloa la fermesa, el zel, i la fidelitat amb què he vetllat fins ara, en aquest país, pels drets de Sa Majestat; em plany pel poble indòmit que em dona tanta feina; està tan fondament convençut de la sagacitat de les meves opinions, tan content fora de mida de la prudència del meu capteniment, que, he de dir-ho, la carta està gairebé massa ben escrita per a un rei i sense cap dubte per a un germà.

MAQUIAVEL: No és el primer cop que us mostra la seva justa satisfacció.

MARGARIDA: Però sí que és el primer cop que l’empra com a figura retòrica.

MAQUIAVEL: No us entenc.

MARGARIDA: Després d’aquesta introducció, afegeix que sense tropes, sense un petit exèrcit, aquí sempre faré una trista figura. Opina que una guarnició carregada sobre les espatlles dels ciutadans els impedirà, amb el seu pes, fer gaires salts.

MAQUIAVEL: Això excitarà tremendament els ànims.

MARGARIDA: Però el rei és del parer que un bon general que no escolti raons es guanyarà ben aviat el poble i la noblesa, els burgesos i la pagesia… i per això envia, amb un fort exèrcit, el duc d’Alba.

MAQUIAVEL: ¿El d’Alba?

MARGARIDA: ¿Te’n sorprens?

MAQUIAVEL: Heu dit que envia. Deu preguntar si l’ha d’enviar.

MARGARIDA: El rei no pregunta; envia.

MAQUIAVEL: Així tindreu al vostre servei un militar de gran experiència.

MARGARIDA: ¿Al meu servei? Parla amb franquesa, Maquiavel.

MAQUIAVEL: No voldria precipitar-me…

MARGARIDA: El conec per dins i per fora. Li plauria tenir-ho tot net i polit, i com que a ell no li agrada fer la feina, fa confiança a tots els qui s’acosten amb una escombra a la mà.

MAQUIAVEL: Ho pinteu molt negre.

MARGARIDA: Entre totes les tintes ombrívoles amb què podria pintar-ho, no hi ha cap color més groguenc ni tan negre com el rostre d’Alba ni com els tons que ell mateix fa servir. Per a ell, tothom és blasfem i culpable de lesa majestat, perquè, d’aquesta manera, al bell punt pot començar a posar gent a la roda, empalar, desconjuntar, i cremar tothom de viu en viu. El bé que jo he fet aquí és indubtable, però de lluny no semblarà res, justament pel fet de ser bo. El monarca s’afigura que aquí les persones es devoren les unes a les altres, quan, entre nosaltres, el passatger i transitori desmarxament del poble baix està oblidat des de fa temps. D’aquí és d’on Felip extreu un odi profund contra la pobra gent; li semblen repulsius com bèsties i monstres; gira el seu esguard cap a l’espasa i s’imagina que d’aquesta manera es dominen els homes.

MAQUIAVEL: Us trobo molt agitada. Us ho preneu massa a la valenta. ¿No seguiu sent la governadora?

MARGARIDA: Això m’ho conec prou bé. Portarà instruccions… Farà el que jo temo i el que desitjo serà deixat de banda.

MAQUIAVEL: M’agradaria poder contradir-vos.

MARGARIDA: Allò que jo vaig poder calmar amb paciència difícil d’explicar, ell ho tornarà a provocar amb la seva duresa i les seves crueltats.

MAQUIAVEL: Espereu-ho així, Altesa.

MARGARIDA: Tinc prou domini de mi mateixa per estar tranquil·la. Que vingui: abans de ser expulsada, li cediré el lloc amb les formes més exquisides.

MAQUIAVEL: ¿Voleu precipitar-vos a fer aquest pas?

MARGARIDA: És més difícil del que creus. Qui està acostumat a manar, deixa el tron com si davallés a la tomba. Però més val això que no pas restar entre els vius com un fantasma i voler conservar, amb vana aparença, un lloc que ja ha estat heretat per un altre, que ara el té i el gaudeix.





QUADRE SEGON




CASA DE CLARA

Clara.





CLARA (canta):

CANÇÓ: Andante con moto (Partitura, núm. 4)



Joies i penes,

i grans maldecaps;

Ànsies, temences,

contínues dolors;

crits d’alegria

i angoixes mortals…

Sols és feliç

qui viu sempre estimant!



EGMONT (Tapat amb una capa de cavaller espanyol amb el barret damunt dels ulls): Clara!

CLARA (Fa un crit i recula.): Egmont! (Corre cap a ell.) Egmont! (L’abraça i es recolza en el seu pit.) Oh, tu, dolç i estimat amic! ¿Has vingut? ¿Ets aquí?

EGMONT: Ja tinc els braços lliures. (L’estreny fortament.)

CLARA: Deixa’m! Fas malbé el teu vestit. (Reculant.) Quina elegància! Així no goso tocar-te.

EGMONT: ¿Estàs contenta? Et vaig prometre que un dia vindria a veure’t vestit a l’espanyola.

CLARA: Però d’això fa molt temps; em pensava que no t’abellia… Ah, i el Toisó d’Or!

EGMONT: Ja ho veus.

CLARA: ¿L’emperador te’l va posar?

EGMONT: Sí, petita meva; i la cadena i la condecoració atorguen a qui les du els privilegis més grans. No reconec altre jutge en tot el món que el gran Mestre de l’Orde en el capítol dels cavallers.

CLARA: Tu podries permetre que et jutgés el món sencer!… El vellut és meravellós! I la passamaneria! I els brodats! No se sap per on començar.

EGMONT: Mira-te’l tant com vulguis.

CLARA: I el Toisó d’Or! Em vas explicar la història i vas dir que és un símbol de tot allò gran i preciós, que només es pot adquirir amb penes i treballs. És preciós… puc comparar-lo amb el teu amor… També el duc damunt del cor… i tanmateix…

EGMONT: ¿Què vols dir?

CLARA: No es poden comparar.

EGMONT: ¿Per què no?

CLARA: No l’he obtingut amb penes i treballs; no l’he merescut.

EGMONT: L’amor és d’una altra forma. El vas merèixer perquè no el pretenies. En general, tan sols el tenen aquells que no li van al darrere.

CLARA: ¿Ho dius per tu? ¿Has fet aquesta observació tan orgullosa pensant en tu, a qui tot el poble adora?

EGMONT: Si hagués fet alguna cosa per ells! Si pogués fer-la! M’estimen per la seva bona fe

CLARA: Segur que avui has visitat la governadora.

EGMONT: Sí, he anat a veure-la.

CLARA: ¿Tens bona relació amb ella?

EGMONT: Això sembla. Ens mostrem afectuosos i servicials l’un amb l’altre.

CLARA: ¿I dins del teu cor?

EGMONT: No li vull cap mal. Cadascú té la seva opinió. No hi fa res. És una dona excel·lent, coneix el món i veuria les coses amb força agudesa si no fos tan malfiada com és. Li dono molta feina perquè sempre vol descobrir secrets en la meva conducta i jo no en tinc cap.

CLARA: ¿Cap ni un?

EGMONT: Orange és per a ella un maldecap més gran i un enigma sempre renovat. Té fama de tenir algun secret i ella el mira tota l’estona al front per saber el que està pensant i observa els seus passos per endevinar on vol anar a parar.

CLARA: ¿És dissimulada?

EGMONT: Quina pregunta! És governadora.

CLARA: Volia dir ¿és falsa?

EGMONT: Ni més ni menys que algú que vol aconseguir els seus propòsits.

CLARA: Estiguem en silenci! Deixa’m abraçar-te! Deixa’m mirar-te els ulls i trobar-ho tot, consol, esperança, alegria i angoixa! (L’abraça i l’esguarda fixament.) Digue-m’ho! Digue-m’ho tu! Jo no ho puc entendre… ¿Ets Egmont? ¿El comte d’Egmont? ¿El gran Egmont que mou tanta fressa, de qui parlen les gasetes i de qui depenen les províncies?

EGMONT: No, Clara, no el soc.

CLARA: ¿Com?

EGMONT: Mira, Clara… Deixa’m seure. (Ell s’asseu, ella s’agenolla als seus peus, recolza els braços als seus genolls i el contempla.) Aquest Egmont que dius és un Egmont malhumorat, tibat i fred, que s’ha de dominar i fer aquesta cara o aquesta altra; fustigat, mal conegut, ple de confusió, mentre la gent el pren per alegre i satisfet; estimat per un poble que no sap què vol; envoltat d’amics de qui no pot refiar-se; vigilat per homes que voldrien ocupar el seu lloc per qualsevol mitjà. Oh, no vulguis que et digui què li passa ni en quin estat d’ànim es troba. Però aquest altre, Clareta, serè, franc, feliç, estimat i conegut pel millor de tots els cors, el qual ell també coneix completament i estreny en els seus braços amb tot l’amor i la confiança… (L’abraça.) Aquest és el teu Egmont!

CLARA: Ja em puc morir! Després d’això el món ja no em pot donar cap alegria!





ENTREACTE III

Allegro (Partitura, núm. 5)





ACTE QUART





QUADRE PRIMER





CARRER


Jetter i el Fuster.





JETTER: Ei! Veí, un mot!

FUSTER: Fes la teva via i deixa’m tranquil.

JETTER: Només un mot. ¿Res de nou?

FUSTER: Res, sinó que ens està prohibit parlar d’allò que és nou.

JETTER: ¿Com?

FUSTER: Arrecereu-vos aquí, a la paret d’aquesta casa. Aneu amb compte! El duc d’Alba tot just arribar ha fet publicar un ban en virtut del qual dues o tres persones que conversin pel carrer són declarats culpables d’alta traïció, sense instrucció d’un procés.

JETTER: Ai de nosaltres!

FUSTER: Està prohibit parlar dels afers de l’Estat sota pena de cadena perpètua.

JETTER: Ai de les nostres llibertats!

FUSTER: I pena de mort per als que censurin els actes del govern.

JETTER: Ai dels nostres caps!

FUSTER: I, amb grans promeses, els pares, les mares, els fills, els parents, els amics i els servents són convidats a revelar davant d’un tribunal creat especialment per a això tot el que passi a l’interior de les nostres llars.

JETTER: Retirem-nos, doncs, a casa.

FUSTER: ¿I què me’n dius dels soldats? Són una altra mena de bestiar, ¿oi? No com els que estàvem avesats a veure per aquí.

JETTER: Ui, se m’encongeix el cor quan veig passar una patrulla pel carrer. Drets com ciris, la mirada fixa, marcant el pas com un sol home. Aquests mossos són com màquines dins de les quals hi visqués el dimoni.

FUSTER: Anem a casa.

JETTER: Té mala pinta, tot plegat. Adeu.



S’apropa Soest.



SOEST: Amics! Companys!

FUSTER: Silenci! Deixa’ns marxar.

SOEST: ¿Que no ho sabeu?

JETTER: Massa coses sabem!

SOEST: La governadora se n’ha anat.

JETTER: Alabat sia Déu!

FUSTER: Ella encara ens defensava.

SOEST: Se n’ha anat de cop i en secret. No s’han entès amb el duc. Orange també se n’ha anat.

FUSTER: Doncs estem completament abandonats.

SOEST: Encara resta aquí el comte d’Egmont.

JETTER: Gràcies a Déu! És l’únic que pot fer alguna cosa.



Entra Vansen.



VANSEN: Per fi en trobo uns quants que encara no s’han amagat!

JETTER: Feu-nos el favor de seguir la vostra marxa.

VANSEN: Pobres ratolins que es desesperen perquè l’amo ha portat un gat nou! Serà una mica diferent, però, estigueu tranquils, continuarem caminant a poc a poquet, ara i sempre.

FUSTER: Ets un pòtol desvergonyit!

VANSEN: Tranquils. Déu, dalt del cel, no sap res de vosaltres, pobres cucs, i el governador encara menys.

JETTER: Llengua d’escurçó!

VANSEN: En sé d’altres que viurien més bé si tinguessin sang de sastre, com la vostra, a les venes.

FUSTER: ¿Què voleu dir?

VANSEN: Hum! Em refereixo al comte.

JETTER: ¿Egmont? ¿Què ha de témer, ell?

VANSEN: Soc un pobre diable que podria viure un any sencer amb el que ell perd en una nit. I, no obstant, podria donarme les seves rendes d’un any per tal que li deixés fer servir el meu cap durant un quart d’hora i el fes preocupar-se i el fiblés per anar-se’n fora de la ciutat.

JETTER: Parles sense solta; està tan segur com una estrella al cel.

VANSEN: ¿No n’has vist mai caure’n una? De cop ja no hi és.

FUSTER: Però ¿qui gosaria fer-li mal?

VANSEN: ¿Qui? ¿Ho privaries tu, tal vegada? ¿Provocaries una revolta si el fessin presoner?

JETTER: Ah!

VANSEN: ¿Arriscaríeu les vostres costelles per ell?

SOEST: Eh!

VANSEN: Ah! Eh! Ih! Oh! Uh! Exclameu-vos amb totes les lletres de l’alfabet. Les coses són així i així seguiran. Que Déu el guardi!

JETTER: ¿Un home tan noble i tan honrat ha de témer res?

VANSEN: El murri sempre té les de guanyar. Quan seu al banc dels acusats, es burla del jutge; quan és al setial del jutge, s’entreté convertint el declarant en criminal.

FUSTER: Això és una mentida descarada. ¿Què poden treure d’un interrogatori si un home és innocent?

VANSEN: Cap de pardal! Si no es pot treure res de l’interrogatori s’hi fica allò que convingui. L’honradesa fa que un home estigui atabalat i es mostri altiu. Aleshores es comença a interrogar molt calmosament, i el presoner es mostra orgullós de la seva innocència i diu obertament tot el que algú més expert hauria callat. Aleshores l’inquisidor fa noves preguntes, sorgides de les respostes, i posa tota l’atenció a veure on pot haver-hi una petita contradicció; després va lligant caps, i si el pobre diable es deixa provar que en tal lloc va dir alguna cosa de més i en tal altre lloc en va dir una de menys, o si, Déu sap per quines preocupacions, ha passat per alt i en silenci algun detall, o es deixa espantar per alguna cosa, ja som al cap del carrer; i us asseguro que els drapaires no regiren amb més ànsia entre les escombraries que aquests fabricants de culpables per tal de formar, amb indicis i sospites mínims, retorçats, fora de lloc, desconjuntats, mal interpretats, mal deduïts, confessats i negats, acoblantlos finalment, un espantall per tal de poder penjar l’acusat.

JETTER: Quina llengua més llarga!

FUSTER: Això els passa a les mosques. Les vespes s’enriuen de les vostres teranyines.

VANSEN: Depèn de les aranyes. Mireu, el duc té traces d’aranya verinosa.

JETTER: Egmont és cavaller del Toisó d’Or. ¿Qui podria posarli les mans a sobre?

VANSEN: ¿Li vull mal, jo? Si ha de ser per mi, que li vagi de primera. És un senyor excel·lent. Un parell de bons amics meus que, en un altre lloc, haurien estat penjats, els va deixar en llibertat amb unes quantes bastonades a l’esquena. Aneu, aneu, ara. Jo mateix us ho aconsello. Per allí veig que ve la ronda; i no crec que ara com ara vulguin beure fraternalment amb nosaltres.





QUADRE SEGON





PALAU D’EULENBURG, RESIDÈNCIA DEL DUC D’ALBA.


Fernando, fill natural d’Alba, i el seu servent Silva.





FERNANDO: ¿Encara no ha sortit el meu pare?

SILVA: L’esperem.



Arriba el duc d’Alba. Ell i Fernando s’avancen.



ALBA: ¿Com has trobat la ciutat?

FERNANDO: Tot està rendit. He cavalcat, com si res, per carrers i més carrers. Les vostres patrulles, ben repartides, mantenien un temor tan tibant que la gent no gosava ni tan sols parlar en veu baixa.

ALBA: ¿Alguna cosa més?

FERNANDO: Egmont ha arribat a la plaça amb altres cavallers; muntava un cavall fogós, admirable. «Apressem-nos a domar cavalls perquè aviat ens faran falta», m’ha dit a crits. Ha afegit que encara ens veuríem, durant el dia d’avui, i que a demanda vostra vindria per deliberar amb vós.

ALBA: ¿Que encara et veuria?

FERNANDO: De tots els cavallers que he conegut és el que més em plau. Em fa l’efecte que serem amics.

ALBA: Continues sent tan eixelebrat i incaut com quan eres un vailet; sempre acabo retrobant en tu la lleugeresa de la teva mare, que se’m va entregar sense condicions. Les aparences et porten precipitadament a fer unes relacions perilloses.

FERNANDO: Sempre soc dòcil a la vostra voluntat.

ALBA: Li perdono a la teva sang jove aquesta bona fe irreflexiva, aquesta joia inconscient. Però no oblidis l’obra per la qual he vingut aquí i la part que vull donar-t’hi.

FERNANDO: Feu-me’n memòria i no estalvieu les meves forces on us calguin.

ALBA (després d’una pausa): Fill meu! No vull que els teus germans et passin davant pel sol fet de ser fills d’un matrimoni legítim.

FERNANDO: Pare!

ALBA: Aviat arribaran els prínceps, Orange i Egmont. No és per malfiança que fins ara no te n’hagi dit res. No tornaran a sortir d’aquí.

FERNANDO: ¿Què us proposeu?

ALBA: La seva presó està decidida. ¿Te n’estranyes? Escolta el que cal fer. De seguida que els prínceps hagin entrat, seran preses totes les sortides del palau. Tu ocupa la cambra d’aquí al costat; després espera a la galeria que Silva torni i porta’m qualsevol paper sense importància per donar-me avís que la seva missió ha estat acomplerta. Aleshores, queda’t a l’avantsala fins que Orange se’n vagi; acompanya’l; jo deturaré aquí Egmont com si em restés alguna cosa per dir-li. A l’extrem de la galeria demana-li l’espasa a Orange, crida la guàrdia, apodera’t de l’home més perillós amb rapidesa i jo prendré Egmont aquí dins.

FERNANDO: Obeeixo, pare. Per primera vegada amb preocupació i amb el cor oprimit.

ALBA: T’ho perdono. És el primer gran dia de la teva vida.



Entra Silva.



SILVA: Un missatger d’Anvers. Orange no ve!

ALBA: Per la teva boca parla el meu geni malèfic. (Després d’haver llegit la carta, fa un senyal als altres dos, els quals es retiren cap a la galeria. Roman sol al prosceni.) No ve! Ha retardat la notícia fins a l’últim moment. Gosa no presentar-se! Per tant, aquest cop, contra tota sospita, l’assenyat és prou assenyat per no ser assenyat… S’acosta l’hora! ¿És aconsellable detenir els altres si aquest s’escapa? ¿Ho deixaré per a més endavant i permetré que Egmont i els seus s’escapoleixin, juntament amb més persones que potser només tindré a l’abast en el dia d’avui? Ja no haig de triar. La ceguesa amb què Egmont s’apropa no me’l tornarà a entregar així una segona vegada… Hola!



Fernando i Silva entren ràpidament.



ALBA: Feu el que he ordenat; no canvio d’idea. Passi el que passi, retindré aquí Egmont fins que em portis notícies de Silva. Després queda’t ben a prop. També a tu, el destí et priva del gran mereixement d’haver fet presoner, amb les teves mans, Orange, l’enemic més gran del rei. (A Silva:) De pressa! (A Fernando:) Ves a rebre’l.



ALBA resta sol durant uns moments i creua silenciosament

d’un costat a l’altre de la sala.



Entra Egmont.



EGMONT: Vinc per sentir les ordres del rei, per saber quins serveis desitja de la nostra fidelitat sempre lleial.

ALBA: Més que res, desitja el vostre consell.

EGMONT: ¿Sobre quin afer? ¿No ve, Orange? Em pensava que ja seria aquí.

ALBA: Lamento que ens manqui, justament en aquesta hora important. El rei desitja conèixer el vostre parer sobre com han de ser pacificats aquests Estats.

EGMONT: Podeu saber més bé que jo que tot està força pacificat; i fins i tot que ho estava més abans que l’aparició de nous soldats hagués somogut els ànims amb desconfiances i temors.

ALBA: Sembla que voleu donar a entendre que hauria estat més prudent que el rei no m’hagués enviat.

EGMONT: Hauríem de ser molt desagraïts, i molt desmemoriats, si no recordéssim tot el que li devem a la governadora. Amb la seva conducta, tan prudent com coratjosa, va amansir els revolucionaris i, amb admiració de tot el món, en pocs mesos va fer tornar un poble rebel al compliment dels seus deures.

ALBA: No ho nego. Els avalots estan apaivagats i tothom sembla haver tornat als límits de l’obediència. ¿Però no depèn del capritx de cadascú tornar a sortir-ne? ¿Qui impedirà que el poble faci esclatar novament la revolta? ¿On és el poder per contenir-la? ¿Qui ens garanteix que d’ara endavant seguirà sent submís i fidel? La seva bona voluntat és l’única penyora que tenim.

EGMONT: I la bona voluntat d’un poble ¿no és la penyora més segura i més noble? Per Déu! ¿Quan es pot sentir més segur un rei si no és quan tots viuen per a ell i ell per a tots? ¿Més segur contra els enemics interiors i exteriors?

ALBA: No sé si aquest és el cas que ara ens interessa.

EGMONT: Que el rei signi un perdó general i que tranquil·litzi els ànims i ben aviat es veurà com la fidelitat i l’amor reneixen amb la confiança.

ALBA: ¿I que aquell que ha ultratjat la majestat del rei i el santuari de la religió vagi i vingui lliurement i sense cap dany? ¿Que sigui exemple per a tothom de com queden sense càstig els crims més abominables?

EGMONT: ¿No visqueren més segurs, no foren lloats pels seus contemporanis i per les edats venidores els reis que van perdonar una ofensa feta a la seva dignitat? ¿No són, precisament per això, comparats amb Déu, que és massa gran perquè pugui abastar-lo cap blasfèmia?

ALBA: Precisament per això el rei ha de lluitar per la glòria de Déu i de la religió, i nosaltres per l’honor del rei. Allò que el sobirà no es digna reprimir, el nostre deure és venjar-ho. Al meu parer, ni un sol dels culpables ha de poder vantar-se de quedar impune.

EGMONT: ¿I creieu que podreu abastar-los tots? ¿No heu sentit que la por els fa anar d’un lloc a l’altre i els expulsa del país?

ALBA: Ho faran si no aconseguim impedir-ho. Per això el rei sol·licita el consell i la intervenció de tots els prínceps, per això li demana severitat a cada governador; no en té prou amb el relat d’allò que passa i del que pot passar si es deixa que les coses segueixin el seu curs.

EGMONT (a punt de ser dominat per la còlera, es domina i parla reposadament després d’una breu pausa): De la mateixa manera es pot dir que la intenció del rei, en comptes de regir les províncies segons les lleis uniformes i clares, és la de subjugar el poble incondicionalment, arrabassar-li les seves antigues franquícies, apoderar-se de les seves propietats, limitar els bons drets de la noblesa, a través dels quals el noble vol servir el rei, consagrant-se a ell en cos i ànima. La religió, diuen, és com un tapís magnífic rere del qual es preparen ben fàcilment els projectes més perillosos. El poble està de genolls, adora les santes figures teixides al tapís i, des del darrere, el caçador apunta aquells que vol atrapar.

ALBA: Haver de sentir això dels vostres llavis!

EGMONT: No és la meva opinió! És el que es diu i s’escampa en veu alta, per tot arreu, per gent gran i menuda, bojos i assenyats. Els holandesos tenen por d’un doble jou i ¿qui els garantirà la seva llibertat?

ALBA: La seva llibertat! Una paraula bonica si es comprèn rectament. ¿Quina llibertat volen? ¿Quina és la llibertat del més lliure? Fer allò que és just! I això el rei no els ho impedirà. No, no és això, es pensen que no són lliures si no poden fer-se mal a ells mateixos i als altres. És molt millor fer-los anar amb caminadors, guiar-los com nens petits cap a allò que és bo per a ells. Creieu-me: un poble mai no es fa vell i assenyat; un poble sempre és infantil.

EGMONT: Feu el que vulgueu; jo ja he contestat la pregunta i repeteixo: les coses no s’arreglen així, no es poden arreglar. Conec el meu país. Són gent digna de trepitjar la terra de Déu; cada un és amo de si mateix, un reietó ferm, actiu, capaç, fidel, aferrat als seus antics drets. És difícil guanyar la seva confiança, però és fàcil conservar-la. Tossuts i ferms. Se’ls pot collar, però no oprimir.

ALBA (que, mentrestant, ha mirat diverses vegades al seu voltant): ¿Repetiríeu tot això en presència del rei?

EGMONT: Mala cosa fora que la seva presència m’intimidés. Molt millor per a ell i per al seu poble que m’infongués confiança per dir-li encara més coses.

ALBA: Tot allò que sigui útil ho puc sentir jo tant com ell.

EGMONT: Li diria: el pastor pot menar davant seu un ramat d’ovelles; el bou arrossega el seu jou sense oposar-s’hi; però, tractant-se del noble cavall que vols muntar, has d’aprendre a llegir els seus pensaments, no pots exigir-li res que no sigui assenyat i exigir-l’hi assenyadament. És per això que el ciutadà vol conservar la seva antiga constitució, ser governat pels seus compatriotes, perquè saben com guiar-lo, perquè d’ells pot esperar interès i abnegació per la seva sort.

ALBA: I el governant ¿no ha de tenir cap poder per canviar aquestes tradicions? ¿No ha de ser aquesta, precisament, la seva millor prerrogativa? ¿Què hi ha d’immutable en aquest món? ¿Una organització política cal que ho sigui? En el transcurs del temps ¿no és necessari que es vagin modificant totes les situacions humanes, i per aquesta raó exacta, una vella constitució no ha der ser la causa de mil perjudicis si ja no conté l’estat actual del poble? Em temo que aquests antics drets siguin tan agradables perquè en ells es troben uns amagatalls on es poden ocultar, o fins i tot esmunyir, amb dany per a tot el poble i per a l’Estat, els astuts i els poderosos.

EGMONT: I si confiem plenament en ell, com a rei savi i bo, ¿ens pot respondre dels seus successors? ¿Pot assegurar-nos que ningú no ens regirà sense consideracions ni miraments? I aleshores, ¿qui ens deslliurarà de la més gran de les arbitrarietats, si ens envia els seus servidors, els que li són propers, per governar-nos segons el seu caprici, sense cap coneixement del país ni de les seves necessitats, ja que se senten lliures de tota responsabilitat i ningú no els posa cap trava?!

ALBA (que, altre cop, ha mirat al seu voltant): Res més natural que un rei pensi a manar per ell mateix i vulgui confiar les seves ordres a qui millor les comprèn, o vol comprendre-les, i les du a terme sense reserves en la seva voluntat.

EGMONT: I no és menys natural que el ciutadà vulgui ser regit per algú que ha nascut i s’ha criat al seu costat; que ha rebut el mateix concepte d’allò que és just o injust i a qui pot prendre com un germà.

ALBA: I, tanmateix, la noblesa va repartir de manera ben desigual els béns del país amb els seus germans.

EGMONT: Això va passar fa molts segles i ara ja està vist sense enveja. Però que, per segona vegada i sense cap necessitat, siguin enviats uns nous homes a enriquir-se a expenses de la pobra nació, que d’aquesta manera es veuria exposada a una cobdícia despietada, audaç i imparable, produiria una efervescència tan gran que no seria fàcil d’apagar espontàniament.

ALBA: Em dieu coses que no he de sentir, ja que jo també soc estranger.

EGMONT: El mateix fet de dir-ho ja demostra que no parlo de vós.

ALBA: Però ni tan sols així voldria sentir-ho de la vostra boca. El rei em va enviar amb l’esperança que aquí hi trobaria el suport de la noblesa. El rei vol que es faci la seva voluntat. El rei, després de profundes reflexions, ha vist allò que li convé al poble. Les coses no poden quedar ni seguir com fins ara. La intenció del rei és forçar el poble pel seu propi bé; imposar-li, si cal, la seva pròpia salut; sacrificar els ciutadans nocius a fi que els altres visquin en pau i puguin gaudir la felicitat d’un govern savi. Aquesta és la seva decisió; tinc l’ordre de comunicar-ho a la noblesa; i en el seu nom demano consell de com s’ha de fer, no de què s’ha fer, perquè això el rei ja ho ha decidit.

EGMONT: Per desgràcia, les vostres paraules justifiquen el temor general. Segons això, ell ha decidit que cap príncep pugui decidir. Vol debilitar, deprimir, destruir la força del seu poble, els seus ànims, el concepte que té de si mateix, per tal de poder-lo governar més fàcilment. Vol fer malbé l’íntima substància del seu tarannà, sens dubte amb la idea de fer-lo més feliç. Vol aniquilar-lo perquè sigui una altra cosa.

ALBA: Exigeixo obediència del poble. I de vosaltres, els primers, els més nobles d’aquestes terres, consell i ajuda com a garantia que complireu el vostre deure de forma incondicional.

EGMONT: Demaneu també els nostres caps i ja estarà tot fet d’un sol cop. Haver d’inclinar-se davant d’aquest jou o davant de la destral pot ser el mateix per a un esperit noble. És en va que he parlat tant: he agitat l’aire sense cap més resultat.



Entra Fernando.



FERNANDO: Perdoneu que interrompi la vostra conversa. Heus aquí una carta que exigeix resposta immediata.

ALBA: Permeteu-me veure de què es tracta.



S’aparta a un costat.



FERNANDO (a Egmont): És un cavall ben bonic, el que la vostra gent ha dut per recollir-vos.

EGMONT: No està malament. Ja fa un temps que el tinc; i me’n vull desfer. Si us agrada, tal vegada puguem arribar a un acord.

FERNANDO: Bé, ja ho veurem.



Alba fa un senyal al seu fill, que es retira cap al fons.



EGMONT: Adeu. Doneu-me permís per anar-me’n, ja que, per Déu, no sé quina altra cosa puc dir.

ALBA: Feliçment la casualitat ha impedit que traíssiu més les vostres idees. Heu revelat els plecs del vostre cor amb imprudència i us heu acusat vós mateix molt més severament del que podria fer-ho un adversari que us odiés.

EGMONT: Aquest retret no em fa res; em conec prou com per saber fins a quin punt soc del rei; molt més que no pas altres que, estant al servei del monarca, se serveixen a si mateixos. Acabo aquesta discussió de mala gana veient que no està resolta, i tan sols desitjo que pugui unir-nos el servei del senyor i el bé del país. Potser una nova entrevista, amb la presència dels altres prínceps que avui falten, doni els fruits que avui semblen impossibles. Me’n vaig del costat vostre amb aquesta esperança.

ALBA (al mateix temps que li fa un senyal al seu fill ): Egmont, atureu-vos!… La vostra espasa!…



S’obre la porta del fons: es veu la galeria plena de soldats que

estan immòbils.



EGMONT (que durant un moment resta en silenci, astorat): ¿Aquest era el vostre propòsit? ¿Per això m’heu fet cridar? (Agafant l’espasa com si es volgués defensar.) ¿Estic sense armes?

ALBA: El rei ho disposa: sou el meu presoner.



A l’instant entren homes armats pels costats.



EGMONT (després d’un silenci): El rei!… Orange! Orange! (Després d’una pausa, oferint la seva espasa.) Preneu-la! Ha defensat molt més la causa del rei que no ha protegit el meu pit!



(Surt per la porta del centre; el segueixen els soldats que hi ha a l’habitació; també el fill d’Alba. Alba resta immòbil. Cau el teló.)





ENTREACTE IV

Poco sostenuto e risoluto (Partitura, núm. 6)





ACTE CINQUÈ





QUADRE PRIMER





CARRER


Capvespre. Clara, Brackenburg, Burgesos.





BRACKENBURG: Per l’amor de Déu! ¿Què et proposes, amiga meva?

CLARA: Vine amb mi, Brackenburg! No coneixes la gent! Ben segur que l’alliberarem! No hi ha ningú que no senti un impuls ardent de salvar-lo, d’allunyar qualsevol perill de la seva preciosa vida i retornar la llibertat al més lliure de tots els homes. Vine! Només cal una veu que els convoqui. En les seves ànimes batega encara amb força el record de tot el que li deuen.

BRACKENBURG: Dissortada! ¿No veus el poder que ens ha encadenat amb lligams de bronze?

CLARA: No perdem més temps amb paraules vanes. Heus aquí alguns dels barons antics, íntegres i valents. Escolteu, amics! Escolteu, veïns! Digueu, ¿què se n’ha fet d’Egmont?

FUSTER: ¿Què vol aquesta noieta? Feu-la callar!

CLARA: Apropeu-vos per tal que puguem parlar en veu baixa fins que ens posem d’acord i siguem els més forts. No hem de perdre ni un minut. La insolent tirania que gosa encadenar-lo ja branda la daga per donar-li mort. Oh, amics meus! Amb cada pas que avança el crepuscle em sento més angoixada. Temo aquesta nit. Veniu, repartim-nos la feina; anem de pressa i corrents de barri en barri, convocant tot el veïnat! Que cadascú tregui les seves antigues armes. Reunim-nos a la plaça del mercat i que el nostre torrent s’ho empassi tot. L’enemic es trobarà envoltat i submergit per la nostra onada i s’hi ofegarà. ¿Com podrien resistir-nos un grapat d’esclaus? I ell tornarà amb nosaltres; vegeu-lo ja alliberat i amb alguna cosa per agrair-nos, a nosaltres que tantes coses li devem. Potser fins i tot… potser veurà les primeres llums de l’alba sota un cel lliure.

FUSTER: ¿Què et passa, noia?

CLARA: ¿És possible que no m’entengueu? Parlo del comte. Parlo d’Egmont.

JETTER: No pronunciïs aquest nom. Fereix mortalment.

CLARA: ¿No pronunciar el seu nom? ¿Què vol dir això? Estimats amics i fidels veïns, esteu adormits; recobreu el seny. No em mireu tan freds i angoixats. No aparteu les mirades amb por mirant a una banda i a una altra. No faig altra cosa que clamar davant vostre allò que tothom desitja. La meva veu, ¿no és la veu del vostre cor?! Que cadascú s’interrogui a si mateix! ¿Qui no exclamarà amb mi: «La llibertat d’Egmont o la mort!»?

JETTER: Déu ens ajudi! Hi haurà un daltabaix.

CLARA: Resteu, resteu aquí! I no us feu enrere en escoltar un nom que en altre temps us feia córrer joiosament quan el sentíeu. Els veïns dels carrers per on passava es consideraven sortosos. Aleshores, al marc de la porta, aixecàveu els vostres fills a coll i els dèieu, assenyalant-lo: «Mira, és Egmont; el més gran de tots. És ell, és ell; gràcies a ell podeu esperar viure uns temps millors que els dels vostres pobres pares.» No permeteu que els vostres fills, alguna vegada, puguin preguntar-vos: «¿Què se’n va fer d’aquell home? ¿On són els temps que ens prometíeu?»

SOEST: ¿No us fa vergonya, Brackenburg? No li permeteu continuar! Preveniu un gran dany!

BRACKENBURG: Estimada Clara, retirem-nos.

CLARA: ¿Et penses que soc una nena o que estic boja? Esteu embadocats i no sou capaços de trobar la vostra pròpia voluntat dins del vostre pit. A través del perill actual, feu una llambregada cap al passat i després dirigiu el vostre pensament cap a l’avenir. ¿Sou capaços de viure? ¿Ho fareu si ell mor? Amb el seu alè expira l’últim sospir de llibertat. Tal volta ell ara està pensant en vosaltres, confia en vosaltres, ell que estava acostumat a donar tot el que tenia i a fer realitat tots els vostres desitjos.

FUSTER: Anem, mestre.

CLARA: Jo no tinc la força ni els braços que teniu vosaltres, però tinc allò que a tots us falta: valor i menyspreu del perill. Si us pogués encendre amb el meu alè! Si estrenyentvos contra el meu pit us pogués infondre escalfor i ànim! Veniu! Vull anar-hi envoltada de vosaltres! Com una bandera indefensa, flotant damunt d’un exèrcit de nobles guerrers, així el meu esperit flamejarà sobre els vostres caps i l’amor i la valentia uniran el poble vacil·lant i dispers, formant un exèrcit paorós.

JETTER: Emporteu-vos-la d’aquí. Em fa pena.



Els Ciutadans se’n van.



BRACKENBURG: Allà a la cantonada veig una patrulla del duc d’Alba; deixa que la veu de la raó entri al teu pit. Estàs com embogida.

CLARA: ¿Embogida? Quina abominació! Sou vosaltres, els que heu embogit. Us amagueu a l’hora del perill, renegueu d’ell i no compreneu que si ell cau vosaltres també.

BRACKENBURG: Vine a casa.

CLARA: ¿A casa?

BRACKENBURG: Torna a ser tu! ¿De què pot servir tot això?

CLARA: A casa! Sí, ara torno a ser jo. Vine, Brackenburg, a casa. ¿Saps on és casa meva?



Se’n van.





QUADRE SEGON





PRESÓ


Llum d’una llàntia; al fons un jaç.





EGMONT (sol ): Vell amic, son sempre fidel, ¿tu també em defuges com els altres amics? ¿Per què ara, tu, que tan sovint foragitaves les preocupacions més poderoses del meu cap, com si fossin bombolles de sabó, no ets capaç d’espantar els pressentiments que de mil formes sorgeixen al meu davant? ¿De quan ençà t’espanta la mort amb les imatges canviants de la qual vivies tan tranquil com amb els altres espectacles acostumats de la terra? Certament aquest cop no se’t presenta com un enemic veloç contra el qual el cor saludable es llança per defensar-se; la presó, imatge de la tomba, és tan fastigosa per a l’heroi com per al covard.

Oh, angoixa, angoixa que inicies l’assassinat abans d’hora, aparta’t de mi! ¿Com ha d’estar sol Egmont, tan completament sol en aquest món? És el dubte, allò que em fa estar desemparat, no la felicitat. ¿Ha desaparegut la justícia del rei, de la qual et vas refiar tota la vida? ¿Ha desaparegut l’amistat de la governadora, que gairebé (ara ja ho pots dir) era un amor? ¿Han desaparegut, de cop, com un meteor lluent en la nit, i t’abandonen solitari en el viarany tenebrós? ¿Orange, dirigint els teus amics, no deu pensar a arriscar-se a fer una temptativa? ¿No s’ajuntarà la massa del poble per alliberar amb força creixent el seu antic amic?

Oh, murs que em teniu tancat, no impediu que arribin fins a mi els benaurats impulsos de tants i tants esperits! I aquella ardidesa que, temps enrere, els meus ulls comunicaven sobre els seus, que retorni ara dels seus cors al meu. Oh, sí! S’agiten a milers! Venen! Estan al meu costat! Els seus desitjos pietosos s’adrecen suplicants al cel i imploren un miracle. I si un àngel no davalla, els veig empunyant les seves espases i les seves llances. Les portes s’esbotzen, salten les cadenes, els murs s’ensorren amb la força de les seves mans i Egmont ascendeix joiosament a trobar el dia naixent de la llibertat.





QUADRE TERCER





CASA DE CLARA


Clara surt de la seva cambra amb una llàntia i un got d’aigua,

deixa el got sobre la taula i s’apropa a la finestra. Entra Brackenburg.





CLARA: Vens pàl·lid i esblaimat, Brackenburg. ¿Què passa?

BRACKENBURG: He vingut tot fent voltes i evitant perills. Els carrers principals estan presos.

CLARA: Digues, ¿què passa? ¿L’han sentenciat?

BRACKENBURG: Sí. Està sentenciat. Ho sé del cert.

CLARA: ¿Viu encara?

BRACKENBURG: Sí; encara viu.

CLARA: ¿Com pots assegurar-ho?… La tirania assassina de nit l’home de mèrit; la seva sang es vessa d’amagat de totes les mirades.

BRACKENBURG: No, no; és segur que encara viu… i, malauradament, l’espanyol prepara per al poble que vol esclafar un espectacle terrible, capaç d’atemorir per sempre qualsevol cor que bategui per la llibertat.

CLARA: Continua i pronuncia també amb serenor la meva sentència de mort.

BRACKENBURG: M’he esmunyit per camins desviats, per passatges que conec, fins a la casa del meu cosí i per una finestra del darrere he mirat la plaça… De dins de la nit ha sorgit davant meu un cadafal negre, ample, elevat; m’he esgarrifat davant d’aquella visió. Semblava que estiguessin preparant la celebració d’un sacrifici atroç.

CLARA: Silenci, Brackenburg! Ara silenci! Deixa que aquest mantell davalli sobre la meva ànima. Han desaparegut els fantasmes; i tu, nit benigna, presta el teu vel a la terra que bull en el seu interior; ella ja no suporta per més temps aquesta càrrega espantosa; obre en el seu si, amb convulsions, profundes escletxes i s’empassa, amb cruiximents, aquest cadafal de mort.

BRACKENBURG (deturant-la): ¿On vas, dona? ¿Què vols gosar fer?

CLARA: Parla baixet, amic meu; que ningú no es desvetlli; que no ens desvetllem nosaltres mateixos. ¿Recordes aquest flascó, Brackenburg? Te’l vaig prendre, entre bromes, un cop que m’amenaçaves impacient, tal com feies sovint, amb una mort volguda. I ara, amic meu…

BRACKENBURG: Per l’amor de Déu!

CLARA: No ho pots impedir. La mort és el meu destí. Deixa’m que tingui la ràpida i dolça mort que et preparaves per a tu.

BRACKENBURG: Dona-me’n! Dona-me’n! N’hi ha prou per apagar dues vides.

CLARA: Atura’t! Tu has de viure, tu pots viure. Visqueu, dissortats, visqueu encara, un temps que ja no és temps. El món avui resta paralitzat de cop; el seu curs es detura i el meu pols amb prou feines bategarà uns minuts més. Adeu!

BRACKENBURG: Estàs confosa; voltada de nit, cerques el precipici. Encara no s’ha apagat tota la llum; encara hi haurà un dia…

CLARA: Sí, sortirà el sol; debades convoca al seu entorn totes les boires i es fa de dia contra la seva voluntat. El burgès mira temorenc per la finestra; la nit deixa enrere una ombra negra. El sol no gosa aparèixer; no vol assenyalar l’hora en què l’heroi ha de morir. Les busques del rellotge recorren el seu camí mandrosament i una hora sona darrere una altra. Detureu-vos! Detureu-vos! Ara és el moment! La llum del matí em fa refugiar a la tomba. (S’apropa a la finestra com per mirar a fora i beu d’amagat el verí.)

BRACKENBURG: Clara ! Clara!

CLARA (Va cap a la taula i beu l’aigua del vas. Després l’ofereix a ell.) Ves-te’n! Salva’t! Salva’t si no vols passar pel meu assassí!



Se’n va.



BRACKENBURG: Em deixa per darrera vegada com sempre m’ha deixat. Oh, Egmont! Quin destí envejable t’ha tocat! Ella et precedeix, rebràs de la seva mà la corona de la victòria; portarà tot el cel a reunir-se amb tu… ¿I jo he de seguirlos? ¿He de tornar a ser deixat de banda? Ja no hi ha res que em retingui damunt de la terra, i el cel i l’infern m’ofereixen un turment semblant. Que plaent seria per a aquest dissortat la mà terrible de l’aniquilació!



Brackenburg se’n va. L’escena resta inalterada durant un temps. Comença a sonar una música que expressa la mort de Clara.





«MORT DE CLARA»

Larghetto (Partitura, núm. 7).



La llàntia, que Brackenburg s’ha oblidat d’apagar, llu encara uns moments i s’extingeix. Aleshores l’escena es converteix en la…





QUADRE QUART





PRESÓ


Egmont jeu al jaç. Se sent soroll de claus i la porta s’obre. Entren

servents amb torxes; Fernando, fill del duc d’Alba, i Silva,

acompanyats de soldats. Egmont es desperta sobresaltat.





EGMONT: ¿Qui sou que espanteu sense pietat el son dels meus ulls?

SILVA: Ens envia el duc per notificar-te la sentència.

EGMONT: ¿Portes també el botxí que l’ha d’executar?

SILVA: Escolta i sabràs què t’espera.

EGMONT: Molt propi de vosaltres i de la vostra empresa vergonyant! Concebuda de nit i de nit executada.

SILVA: T’equivoques. Allò que els jutges han resolt amb tota justícia no s’ocultarà a la llum del dia.

EGMONT: És a dir, la insolència ultrapassa qualsevol idea o concepte.

SILVA (Agafa la sentència de mans d’un dels assistents, la desplega i llegeix:) «En nom del rei i en virtut del poder especial que se m’ha conferit per Sa Majestat per tal de jutjar tots els seus súbdits de qualsevol condició, inclosos els cavallers del Toisó d’Or… després d’una investigació preliminar suficient i legítima, a tu, Lamoral, comte d’Egmont i príncep de Gavre, et declarem culpable d’alta traïció i pronunciem la sentència que en clarejar el dia, a trenc d’alba, siguis conduït de la presó a la plaça del mercat i allí, davant del poble, com a advertència per a tots els traïdors, siguis decapitat amb l’espasa. Donat a Brussel·les el cinc de juny de l’any de gràcia de mil cinc-cents seixanta-vuit. Fernando, duc d’Alba, president del Tribunal dels Dotze.»



Silva se’n va amb l’escorta. Resta Fernando amb dues torxes; l’escena està tènuement il·luminada.



EGMONT (Resta immòbil una estona ocupat en els seus pensaments i deixa sortir Silva sense mirar-lo. Es pensa que està sol i en alçar els ulls descobreix el fill d’Alba.): ¿T’has quedat aquí? ¿Vols augmentar el meu espant amb la teva presència? ¿Tal vegada vols dur al teu pare l’agradosa notícia que em desespero ple de covardia? Ves-te’n! Digue-li això. Que no ens enganya ni al món ni a mi. D’ell, ambiciós de glòria, es malparlarà primer murmurant a la seva esquena, després en veu alta, cada cop més alta, i quan hagi caigut del cim en què es troba, milers de veus cridaran contra seu: no fou el bé de l’Estat, ni la dignitat del rei, ni la pau de les províncies, allò que el portà aquí. Aconsellà la guerra pel seu propi interès, per tal que el militar guanyés poder mitjançant la guerra. Ha provocat aquesta monstruosa pertorbació per tal de fer-se necessari. I jo moro víctima del seu odi més baix, de la seva mesquina enveja. Sí, ho sé, i puc dir-ho; el moribund, el ferit de mort, pot dir-ho: en la seva vanitat m’envejava; ha rumiat i preparat la meva aniquilació durant molt de temps. Digue-li que ho sé, que el conec, que el món menysprea aquells trofeus de victòria que l’home guanya amb esperit mesquí. I tu!… Si li és possible a un fill apartarse dels costums del seu pare, acostuma’t ara mateix a la vergonya per culpa d’aquell que volies venerar amb tot el teu cor.

FERNANDO: Ai de mi! He viscut fins avui per veure això; he estat enviat per veure aquest espectacle.

EGMONT: ¿Què t’entristeix? ¿Què t’afecta? ¿Un penediment tardà per haver col·laborat en aquesta conxorxa deshonrosa? Ets molt jove i tens una bella presència. Em vas demostrar tanta confiança i tanta amistat! Quan et vaig veure em vaig sentir reconciliat amb el teu pare. I així dissimulant més que no pas ell, em vas atreure cap al parany. Ets abominable! Qui es fia de tu està perdut. Ves-te’n! Ves-te’n! No m’arrabassis aquests preuats instants!

FERNANDO: ¿Què et puc dir? ¿Que m’he comportat com un instrument forçat i sense voluntat? ¿De què serviria l’opinió que tu tinguis de mi? Estàs perdut; i jo, dissortat, només soc aquí per assegurar-t’ho, per doldre-me’n.

EGMONT: ¿Quina veu única, quin consol inesperat trobo en el meu camí cap a la tomba? ¿Tu em compadeixes, fill del meu enemic més gran, del meu únic enemic, gairebé? ¿No estàs amb els meus assassins? Digues! Parla! ¿Què he de pensar de tu?

FERNANDO: Pare cruel! M’envia aquí per tal que senti el dolor més intens, perquè em faci insensible al destí i resti indiferent passi el que passi.

EGMONT: Asserena’t! Sigues fort, parla com un home.

FERNANDO: Oh, ¿per què no puc ser una dona?

EGMONT: Delires. ¿On ets?

FERNANDO: No vull semblar impassible quan tot s’està esfondrant dins meu. Veure’t en aquest lloc!… A tu!… És terrible! No m’entens. Però m’has d’entendre. Egmont! Egmont! (L’abraça.)

EGMONT: Explica’m aquest misteri.

FERNANDO: No n’hi ha cap.

EGMONT: ¿Com és que et commou tant la sort d’un desconegut?

FERNANDO: Desconegut, no! No ets un desconegut per a mi. Et conec des de petit! El jove és l’esperança del nen, l’home la del jove. Així tu has caminat davant meu, sempre davant, i sense enveja et veia precedir-me i jo caminava seguint les teves passes, cada cop més allunyades. Ara, a la fi, esperava veure’t. T’havia escollit com a amic, de petit, i et vaig tornar a escollir quan et vaig veure.

EGMONT: Amic, si pot fer-te algun servei, tingues la certesa que des del primer moment el meu afecte es va adreçar cap a tu. Escolta’m. Parlem serenament. Digues: ¿la voluntat del teu pare de fer-me morir és ferma i severa?

FERNANDO: Sí.

EGMONT: Aquesta sentència, ¿no pot ser un simple espantall per fer-me venir por, castigar-me amb el temor i l’amenaça, rebaixar-me per després tornar-me a enlairar per la gràcia del rei?

FERNANDO: Dissortadament, no. Al principi jo també m’animava amb aquesta esperança enganyadora, però la cosa és real, és certa.

EGMONT: Escolta’m. Els instants són preciosos. Ets fill de qui ho pot tot i tu mateix ets ben fort… Fugim. Conec els camins; els mitjans per sortir d’aquí no poden ser-te desconeguts. Tan sols aquests murs i unes quantes llegües em separen dels meus amics. Desfés aquestes cadenes, porta’m amb ells i sigues un dels nostres.

FERNANDO: Calla! Calla! Amb cada mot augmentes el meu desesper. No hi ha cap sortida possible, cap mitjà aconsellable, cap escapatòria. ¿Em queixaria si no ho hagués intentat tot? M’he agenollat davant del meu pare i l’hi he demanat, l’hi he suplicat. Per tota resposta m’ha fet venir aquí per destruir completament la joia de viure que hi havia en mi.

EGMONT: ¿I no hi ha salvació?

FERNANDO: No.

EGMONT (picant a terra amb un peu): No hi ha salvació!… Oh, dolça vida! Bell i amable costum d’existir i actuar! M’he d’apartar de tu a sang freda! Em dius adeu no enmig de l’enrenou de la batalla, no entre el ressonar de les armes, no en l’atordiment del terrabastall; el teu comiat no és precipitat, no abreuges el moment de la separació. He d’agafar la teva mà, mirar-te als ulls resoltament, sentir de manera molt viva la teva bellesa i el teu valor, i després desprendre’m de tu sense vacil·lacions i dir: adeu!

FERNANDO: I jo he d’estar al teu costat, veure-ho tot i no poder deturar-ho ni impedir-ho.

EGMONT: Amic, a qui perdo i guanyo al mateix temps per un singular destí, tu que sents dolors de mort per mi, que pateixes per mi, contempla’m en aquests moments; no em perdràs. Si la meva vida va ser un mirall en què et contemplaves gustosament, que ho sigui també la meva mort. Els humans no estan junts només quan estan reunits; també el llunyà, l’absent, viu en nosaltres. Jo viuré en tu; ja he viscut prou en mi. He gaudit dia a dia, cada dia, amb ràpida eficàcia, he complert el meu deure d’acord amb la meva consciència. Ara s’acaba la meva vida de la mateixa manera que s’hauria pogut acabar fa temps, molt temps, a les arenes de Gravelines. Deixo de viure; però he viscut. Viu tu també així, amic: amb gust i plaer, i no temis la mort.

FERNANDO: Hauries pogut, hauries hagut de conservar-te per nosaltres. ¿No tenies amics, potser?

EGMONT: Ja vaig ser advertit.

FERNANDO: I amb quina exactitud vaig tornar a trobar aquestes acusacions en el procés. I les teves respostes! Prou bones per excusar-te però no prou concloents per deslliurar-te de la culpa.

EGMONT: Deixem això de banda. L’home creu que dirigeix la seva vida, que es guia a si mateix, i en el seu interior és arrossegat sense remissió cap al seu destí. No hi pensem més; em desfaig d’aquest pensament amb facilitat… però no pas de l’ànsia per aquest país. Però també s’arranjarà, això. Si la meva sang, en vessar-se, pot evitar que se’n vessi més i porta la pau al meu poble, ja està bé. Per desgràcia, no serà així. Però no està bé que l’home pensi en allò que ja no ha de realitzar. Si pots deturar, si pots dirigir el funest poder del teu pare, no deixis de fer-ho. Però ¿qui podrà?… Adeu.

FERNANDO: No puc marxar.

EGMONT: Amic, sense comiat. (Acompanya Fernando fins a la porta i es deslliura dels seus braços. Fernando, atordit, s’allunya precipitadament.)

Home cruel! No et pensaves que em faries bé gràcies al teu fill. Gràcies a ell estic lliure de preocupacions i dolors, de temença i de qualsevol sentiment angoixant. La natura reclama amb dolcesa i insistència el seu darrer deute. Ja està fet! Està resolt! I allò que la nit passada em va tenir despert en el meu jaç, ara adorm els meus sentits amb la seva indomable evidència.



S’ajeu al jaç. Música.



Son dolç! T’agrada arribar com la felicitat pura, sense ser cridat, ni suplicat. Tu desfàs els nusos del pensament sever, entremescles imatges de dolor i d’alegria; l’esfera d’harmonies internes brolla sense entrebancs i, voltats de deliris plaents, ens abaltim i deixem d’existir.





«MELODRAMA»

Poco sostenuto (Partitura, núm. 8)



S’adorm; la música acompanya el seu son. Darrere del seu jaç s’obre el mur i es veu una aparició resplendent. La Llibertat, amb vestits celestials, envoltada de llum, descansa sobre un núvol. Té les faccions de Clara i s’inclina cap a l’heroi adormit. Expressa un sentiment de pietat, sembla compadir-lo, i li ofereix una corona de llorer. En apropar la corona al cap d’Egmont, aquest es mou com qui s’agita enmig d’un somni, de manera que el seu rostre queda girat cap a l’aparició. Ella manté la corona suspesa sobre el cap d’Egmont; se sent, molt llunyana, una música de pifres i timbals; la figura s’esvaeix amb els sons dolços de la música. L’enrenou creix. Egmont es desperta; la presó està dèbilment il·luminada per la claror del matí. El primer gest de l’heroi és posar-se les mans al front; s’aixeca i mira al seu voltant, sempre amb les mans a les temples.



Ha desaparegut la corona! Bella visió, la llum del dia t’ha fet fugir. Sí, totes dues estaven juntes, les dues alegries més dolces del meu cor. La divina llibertat havia demanat prestada la figura de la meva estimada; la deliciosa noia s’havia posat les vestidures celestials de la deessa. En el primer moment han aparegut juntes, més greus que no pas amoroses. S’ha presentat davant meu amb les sandàlies tacades de sang, i també estaven bruts de sang els plecs airosos de la seva túnica. Era la meva sang i altres sangs nobles. No, no serà vessada en va. Segueix endavant! Endavant, poble, et guia la deessa de la victòria! I de la mateixa manera que el mar trenca els vostres dics, trenqueu, destrosseu els murs de la tirania i arrossegueu-la, enduta per les vostres ones, lluny de la terra que us va voler arrabassar!



Timbals més a prop.



Escolteu! Escolteu! Aquest enrenou ben sovint em convocava a marxar amb el pas lliure cap al camp de la lluita i la victòria! Amb quin ànim emprenia, juntament amb els meus companys, la carrera de perills i de glòria! També jo, des d’aquesta presó, marxo vers una mort honrosa; moro per la llibertat, per ella vaig viure i lluitar, i per ella, ara, em sacrifico dolorosament.



El fons de l’escena està ocupat per una filera de soldats

espanyols amb llances.



Sí, porteu totes les vostres armes; estrenyeu els vostres rengles: no m’espanteu. Estic fet a alçar-me davant de les llances i contra elles, i a tot arreu, envoltat de la mort amenaçadora, sentir amb doble vertigen la meva animosa vida.



Timbals.



L’enemic t’envolta per tots costats! Les espases enlluernen! Amics, amunt els cors! Rere vostre hi són els vostres pares, les vostres dones, els vostres fills!



Assenyalant la guàrdia.



I aquests, no és pas la seva valentia, sinó una vana paraula del seu amo que els impulsa. Defenseu allò que és vostre! I per salvar allò que més estimeu, moriu alegrement, com jo us en dono l’exemple.



Timbals. Cau el teló mentre avança cap a la guàrdia i la porta del fons; la música torna a començar i l’obra s’acaba amb una simfonia triomfal.





SIMFONIA TRIOMFAL

Allegro con brio (Partitura, núm. 9)



FI DE L’OBRA





ACTA D’ABJURACIÓ




EDICTE DELS ESTATS GENERALS DE LES PROVÍNCIES UNIDES DELS PAÏSOS

BAIXOS, EN VIRTUT DEL QUAL DECLAREN QUE EL REI D’ESPANYA PERD LA

SOBIRANIA I EL GOVERN QUE TENIA SOBRE AQUESTS PAÏSOS, AMB UNA

EXTENSA EXPLICACIÓ DE LES RAONS, I PEL QUAL ES PROHIBEIX L’ÚS DEL SEU

NOM I EL SEU SEGELL EN AQUESTS PAÏSOS, ETC.



Els Estats Generals dels Països Baixos Units saluden tots aquells que vegin o sentin la lectura d’aquest text.





Com tothom sap, el príncep d’un país és designat per Déu com a sobirà dels seus súbdits per emparar-los i protegir-los de tota iniquitat, dissort o violència així com un pastor està cridat a protegir les seves ovelles, i els súbdits no han estat creats per Déu en benefici del príncep i perquè se sotmetin a tot el que ell decreti, sigui o no pietós, sigui just o injust, i per servirlo com a esclaus. Al contrari: és el príncep qui ha estat creat per als seus súbdits (sense els quals no pot ser príncep) per governar-los segons el dret i la raó i defensar-los i estimar-los com un pare defensa i estima els seus fills o un pastor les seves ovelles, arriscant el seu cos i la seva vida en pro de la seva seguretat. Per això, quan fa tot el contrari i en lloc de protegir els seus súbdits el que intenta és oprimir-los i assetjar-los i arrabassar-los les seves antigues llibertats, privilegis i tradicions i governar-los i usar-los com esclaus, no pot ser considerat com un príncep, sinó com un tirà. I llavors, d’acord amb el dret i la raó, els seus súbdits no estan obligats a continuar reconeixent-lo com a príncep (més encara quan així ho han decidit els Estats del país), sinó que han de renegar-ne i triar com a màxima autoritat un altre que sí que els protegeixi.

Això és més cert encara quan les humils súpliques d’aquests súbdits no han servit per estovar el cor del seu príncep ni per fer-li abandonar les seves tiràniques empreses, i quan no els queda cap altre mitjà per protegir la seva antiga llibertat (en defensa de la qual, segons la llei de la naturalesa, han d’estar disposats a arriscar la vida i els seus béns), així com la de les seves esposes, fills i descendents. Així ha passat altres vegades –n’hi ha exemples ben coneguts– i per motius similars en altres països. I així ha de passar especialment en aquests països, que sempre han estat governats (com ha de ser) d’acord amb el jurament fet pel príncep en la seva investidura de respectar els privilegis, costums i antigues tradicions d’aquests països. A això s’hi afegeix que gairebé tots aquests països han acceptat el seu príncep amb condicions, a través de contractes i acords, i que si el príncep no les respecta, legalment perd la seva sobirania.

Després de la mort de l’emperador Carles V, que és recordat amb respecte i que li va llegar aquests Països Baixos, el rei d’Espanya va oblidar els serveis que aquests països i aquests súbdits havien retut al seu pare i a ell mateix i gràcies als quals va poder obtenir les glorioses victòries contra els seus enemics que tan famós i respectat el van fer arreu del món. Com també va oblidar les admonicions que li havia fet Sa Majestat Imperial en el passat, i en canvi va escoltar i va fer confiança als membres del Consell d’Espanya que tenia al costat. Aquestes persones, la majoria de les quals coneixien la prosperitat i la puixança d’aquests països, els tenien enveja i cobejaven la seva llibertat perquè no podien governar-los ni obtenir-hi alts càrrecs, com feien als regnes de Nàpols i Sicília, a Milà, a les Índies i a altres indrets del seu reialme. Aquest Consell d’Espanya, o alguns dels seus membres més prominents, se’n queixaven amb insistència al rei, assegurant que seria millor per a la seva reputació i majestat que tornés a conquerir de nou aquests territoris, per tal de poder governar-los lliurement i absolutament (és a dir, tiranitzar-los a la seva voluntat), i no pas governarlos respectant les condicions i limitacions que es va veure obligat a acceptar amb el seu jurament quan li va ser atorgada la sobirania d’aquests països.

Des d’aleshores, seguint aquest consell, el rei ha intentat desposseir aquestes terres de la seva antiga llibertat i reduir-les a l’esclavatge sota la llei espanyola. Primer, amb l’excusa de protegir la religió, va voler designar nous bisbes a les ciutats més puixants i importants i dotar-los generosament, concedint a les seves diòcesis les abadies més pròsperes i assignant a cada bisbe nou canonges com a consellers, tres d’ells encarregats específicament de la inquisició. Amb la incorporació de les abadies, els bisbes, que tant podien ser estrangers com originaris d’aquestes terres, haurien aconseguit els llocs i els vots preeminents dels Estats d’aquests països i s’haurien convertit en les criatures del rei, amb submissió i devoció totals. A través de la designació d’aquests canonges, el rei hauria introduït la Inquisició espanyola en aquests països, on (com sap tothom) sempre ha estat vista com una institució tan abominable i odiosa com la pitjor de les esclavituds. Quan Sa Majestat Imperial, en canvi, va proposar establir-la en aquestes terres, davant les protestes dels súbdits, es va desdir del seu projecte, i va demostrar així l’afecte sincer que sentia per ells.

Ciutats i províncies van presentar protestes formals al rei, i dos preeminents nobles del país, el senyor de Montigny i el comte d’Egmont, van expressar verbalment les seves queixes. Amb el consentiment de la duquessa de Parma, la regent d’aquests països, i seguint la recomanació del Consell d’Estat dels Estats Generals, aquests dos nobles van ser enviats en diverses ocasions a Espanya. Tot i que el rei d’Espanya els va assegurar verbalment que atendria les seves súpliques, al cap de poc va enviar l’ordre escrita que els bisbes fossin rebuts immediatament, sota pena de desencadenar la seva ira, que prenguessin possessió dels seus bisbats i de les abadies que s’hi havien incorporat, que es reforcés la inquisició allà on ja existís i que s’executessin els decrets del Concili de Trento (cosa que en molts aspectes era contrària als privilegis dels esmentats països). En saber-se, naturalment, es va estendre l’alarma entre la població, i la gran estima que havien sentit sempre pel rei i pels seus predecessors, com a súbdits fidels que eren, es va veure greument menyscabada. El que més els indignava era constatar que el rei no només intentava tiranitzar-los a ells i les seves possessions, sinó també la seva consciència, sobre la qual, creien, només havien de retre comptes davant de Déu.

Així, el 1566, moguts per la compassió que sentien pel seu poble, els nobles més preeminents del país van fer arribar una queixa a Sa Majestat demanant-li que suavitzés les lleis que tenien a veure amb l’estricta inquisició i el càstig en matèria de religió, per tal d’apaivagar el malestar del poble i evitar qualsevol mena de sedició, i sobretot mostrar així l’amor i afecte que, com a príncep misericordiós, sentia pels seus súbdits. A petició de la regent, del Consell d’Estat i dels Estats Generals de tots aquests països, el marquès de Bergen i el senyor de Montigny van ser enviats a Espanya en qualitat d’ambaixadors perquè es poguessin explicar i parlar amb més autoritat davant del rei d’Espanya i fer-li entendre que, en pro de la prosperitat i la pau al país, calia anul·lar aquelles noves disposicions i suavitzar els rigorosos càstigs en cas d’infringir els edictes religiosos. Però, en lloc d’escoltar aquests emissaris i de proveir contra les terribles conseqüències sobre les quals se l’advertia (unes conseqüències que ja s’havien començat a manifestar entre la gent en la majoria de províncies per culpa del retard de les mesures necessàries per posar-hi remei), el rei va sucumbir a les pressions del Consell d’Espanya i va decretar rebels les persones que li havien traslladat aquestes protestes i culpables del crim de lesa majestat, i per tant subjectes a pena de mort i confiscació. A més a més (fermament convençut que les violentes mesures del duc d’Alba tenien les províncies totalment sotmeses al seu poder i la seva tirania), actuant contra els drets fonamentals, que fins i tot els prínceps més cruels i tirànics respecten, va enviar els esmentats nobles a presó, els va fer executar i va fer confiscar tots els seus béns. I, malgrat que els disturbis provocats l’any 1566 havien estat pràcticament sufocats per l’acció de la regenta i els seus partidaris i que molts dels que defensaven la llibertat del país havien estat expulsats o subjugats per tal que el rei no tingués cap raó, per remota que fos, per reprimir aquests països amb la força de les armes, el rei –demostrant, en contra del que era el seu deure com a príncep, protector i bon pastor, la seva manca d’afecte envers els seus súbdits lleials– va sucumbir al parer del Consell d’Espanya. Com demostren les cartes –que van ser interceptades– d’Alana, l’ambaixador espanyol a França, a la duquessa de Parma escrites durant aquells dies, feia molt de temps que el Consell buscava una excusa per abolir tots els privilegis i que el país fos tirànicament governat pels espanyols, com les Índies i els països conquerits recentment. Així, el rei va enviar el duc d’Alba i un gran exèrcit a aquestes províncies per suprimir les seves llibertats. El duc, conegut per la seva severitat i la seva crueltat, era considerat un dels principals enemics d’aquests països i anava acompanyat de consellers de la mateixa naturalesa i el mateix tarannà.

El duc d’Alba va entrar en aquest territori sense trobar-hi cap mena de resistència i va ser rebut per la seva pobra població amb gran respecte i honors. No esperaven altra cosa que misericòrdia i clemència, ja que era el que el rei els havia promès, hipòcritament, a les seves cartes. Fins i tot havia escrit que aniria personalment a tots aquests països per arranjar-ho tot a conveniència de tothom. En el moment de la partença del duc d’Alba el rei tenia una flota de vaixells equipada a Espanya perquè el portés a ell i una altra a Zelanda per rebre’l –cosa que va suposar un gran cost econòmic per al país– per tal d’enganyar els seus súbdits i parar-los una trampa. No obstant això, el duc d’Alba, un estranger sense parentiu amb el rei, va declarar així que va arribar que el rei l’havia nomenat comandant en cap i també governador del país. Això era contrari als nostres privilegis i les nostres antigues tradicions. I, per si les seves intencions no eren plou clares, es va afanyar a apostar tropes a les principals ciutats i fortaleses i a construir castells i fortificacions a les ciutats més importants i puixants per mantenir-les sotmeses. En nom del rei i en termes amables, va cridar els més alts nobles a reunir-se amb ell amb l’excusa que li calia el seu consell i que volia emprar-los al servei del país. Però els que van acudir a la seva invitació van ser empresonats i, en contra dels privilegis, portats lluny de Brabant, on havien estat arrestats. Els va fer jutjar davant seu, tot i que no era competent per fer de jutge, i, sense ni tan sols esperar que acabés el judici, els va sentenciar a mort i els va fer executar públicament i ignominiosament. I els que, coneixedors de la hipocresia dels espanyols, havien marxat del país, Alba els va condemnar a pagar-ho amb la vida i els seus béns. Així, els pobres habitants, havent perdut les seves fortaleses i els prínceps que podien salvaguardar la seva llibertat, quedarien indefensos davant la violència espanyola.

A més a més, va condemnar a mort i va desterrar innombrables nobles i ciutadans distingits per poder requisar tots els seus béns. A casa de la resta d’habitants hi va allotjar soldats espanyols que els faltaven al respecte a ells, les seves esposes i els seus fills i que feien malbé les seves propietats, i va imposar nombrosos impostos de tota mena. Va obligar la gent a contribuir a la construcció dels nous castells i fortificacions a les ciutats, pensades precisament per oprimir-los; els va obligar a contribuir amb la centèsima, la vintena i la dècima de penic a la paga dels soldats, tant els que havia portat ell com els que havia reclutat aquí, i que usaria contra els seus propis compatriotes i contra tots aquells que arrisquessin la vida per defensar la llibertat del país. D’aquesta manera la gent quedaria tan empobrida que no podria impedir-li tirar endavant el seu pla per executar les ordres que havia rebut a Espanya: tractar el país com si fos una terra acabada de conquerir. És amb aquest propòsit que va començar a modificar el sistema de justícia que existia a les places més importants, a reorganitzar-lo segons els usos a Espanya (uns canvis que anaven en contra dels privilegis del país) i a designar nous consellers. Quan finalment va considerar que ja no tenia res a témer, va voler introduir per força un impost del deu per cent a totes les mercaderies i manufactures, malgrat les nombroses protestes i les queixes de totes les províncies, tant individualment com col·lectivament, que temien que el país, la prosperitat del qual depèn totalment del comerç i la indústria, quedés arruïnat amb aquest nou impost.

El duc d’Alba hauria portat a terme aquest pla per la força, si no fos que el príncep d’Orange, uns quants nobles i altres habitants distingits que, desterrats pel duc d’Alba, havien seguit sa principesca Gràcia i estaven majoritàriament al seu servei, juntament amb altres bons ciutadans que s’havien quedat als Països Baixos i patien per la llibertat de la seva pàtria, de seguida van aconseguir que la major part d’Holanda i de Zelanda abandonessin el duc i es posessin sota la protecció del príncep. Primer el duc d’Alba i després el Gran Comanador (enviat pel rei per substituirlo, no per introduir cap millora, sinó per continuar la tirania, encara que menys obertament) van obligar les altres províncies –sotmeses a Espanya per les seves guarnicions i les seves fortificacions acabades de construir– a ajudar-los en tot allò que fos a les seves mans per reprimir aquestes dues províncies. I tanmateix, els espanyols tenien la mateixa consideració amb les províncies que s’havien vist obligades a ajudar-los com amb els seus enemics. Van permetre als soldats espanyols, que, segons ell, s’havien amotinat, entrar per la força a Anvers en presència del Gran Comanador i a viure-hi al seu grat durant sis setmanes, a costa dels burgesos. Per tal de deslliurar-se d’aquells violents espanyols, els ciutadans van ser obligats a pagar-los les pagues endarrerides, suma que pujava a 400.000 florins i que segons ells se’ls devia. Després d’això, els soldats espanyols, cometent encara més infàmies abominables i més violència, van tenir la impudícia de prendre obertament les armes contra el país. Primer van intentar prendre Brussel·les per convertir la residència tradicional del príncep del país en un cau de lladres. Després de fracassar en l’intent, primer van sorprendre la ciutat d’Aalst i després la de Maastricht. Finalment van prendre Anvers, que van saquejar, pillar, massacrar i incendiar, tractant-la pitjor que el més cruel i tirànic dels enemics, de manera que van causar un mal incalculable no només als pobres habitants, sinó també a la majoria de nacions del món, que hi tenien les seves mercaderies i els seus diners. El Consell d’Estat, que després de la mort del Gran Comanador havia assumit per ordre del rei el govern del país, va declarar aquests espanyols, públicament i en presència de Gerónimo de Roda, enemics del país a causa dels seus ultratges i la seva violència. Tanmateix, aquest Roda, sota la seva autoritat (o, com és de suposar, en virtut d’instruccions secretes d’Espanya), va acceptar comandar els espanyols i els seus partidaris. Sense cap mena de respecte pel Consell d’Estat, va fer servir el nom, l’autoritat i el segell del rei i va actuar públicament com a governador i lloctinent seu. A conseqüència d’aquests fets els Estats van fer un pacte amb el príncep i els Estats d’Holanda i Zelanda. Aquest pacte, en virtut del qual acordaven conjuntament i per unanimitat lluitar contra els espanyols, enemics de tot el país, i fer-los fora, va ser aprovat pel Consell d’Estat en tant que governador legítim del país. Tanmateix, en tant que súbdits lleials, no van deixar d’adreçar-se al rei tan aviat com van poder de manera formal per demanar-li humilment que ordenés als espanyols que marxessin, a causa dels problemes i disturbis que ja havien causat en aquests països i que sens dubte continuarien causant, i que, per alleujar el patiment de la gent que els havia hagut de suportar i perquè servís d’advertiment per a d’altres, castigués els responsables del saqueig i la ruïna de les seves principals ciutats i dels incalculables danys que això havia causat als seus desvalguts súbdits.

Però el rei, fent veure que totes aquestes coses havien passat en contra de la seva voluntat, que en castigaria els responsables i que la seva voluntat era assegurar la pau i l’ordre amb la immensa clemència pròpia d’un príncep, no només no va impartir justícia, sinó que va demostrar clarament que tot plegat s’havia fet amb el seu consentiment i després de sotmetre-ho a la deliberació del Consell d’Espanya. Efectivament, unes cartes interceptades poc després del rei a Roda i als capitans responsables d’aquelles malvestats demostraven no només que el monarca aprovava els seus actes, sinó que els aplaudia i fins i tot els prometia recompensar-los pels serveis prestats, especialment a Roda. I efectivament, quan Roda va tornar a Espanya, el va premiar a ell i a tots els que l’havien ajudat a imposar la tirania en aquestes províncies. Al mateix temps, intentant enganyar encara més els seus súbdits, els va enviar un propparent, el seu germà bastard, Don Joan d’Àustria, com a governador general de les seves províncies. Tot i que va fer veure que aprovava i reconeixia el tractat de Gant, que estava a favor dels Estats i que faria fora els espanyols del país i castigaria els responsables dels disturbis i la violència, restabliria l’ordre a les províncies i els retornaria les seves antigues llibertats, en realitat Don Joan va intentar dividir els Estats i sotmetre una província rere l’altra. Gràcies a la providència de Déu (enemic de la tirania), així va quedar palès de seguida a través de les cartes que es van interceptar; unes missives que demostraven que el rei havia ordenat a Don Joan que seguís les instruccions i consells que li donés Roda. Però, per amagar aquest pla, Don Joan tenia prohibit trobar-se amb Roda i havia rebut ordres de dispensar un tracte amable als principals nobles per tal de guanyar-se la seva confiança fins que, amb la seva ajuda, hagués aconseguit sotmetre Holanda i Zelanda. Així, després, podria fer el que volgués amb la resta de províncies.

Tot i haver promès solemnement, en presència de tots els Estats, que defensaria la pacificació de Gant i l’acord que havia signat amb els Estats de totes les províncies, va incomplir totes dues coses i va fer servir els coronels que tenia al seu servei i que li eren lleials per atraure al seu costat els soldats alemanys que en aquell moment ocupaven les principals fortificacions i ciutats. Amb això pretenia assegurar-se aquestes fortificacions i ciutats. Com que ja s’havia guanyat la majoria de soldats, considerava guanyades les ciutats ocupades per aquestes tropes. D’aquesta manera pretenia obligar fins i tots els que no ho volien a fer la guerra al príncep i als habitants d’Holanda i Zelanda i començar una guerra civil més dura i cruenta que mai. Però un impostor no pot amagar les seves intencions reals gaire temps: el seu pla va ser descobert abans que l’hagués acabat d’executar completament i per tant va fracassar. Sigui com sigui, en lloc de portar la pau que va anunciar quan va arribar, va començar una nova guerra que encara dura.

Tot això ens legitima i ens omple de raons per abjurar del rei d’Espanya i per demanar a un altre príncep clement i poderós que protegeixi i defensi aquestes províncies. I més encara quan durant més de vint anys de problemes i desordres aquestes províncies han estat abandonades pel seu rei i tractades no com a súbdits sinó com a enemics que el seu mateix senyor buscava sotmetre amb la força de les armes. A més a més, després de la mort de Don Joan, el rei va fer que el baró de Selles declarés clarament –tot i que segons ell els oferia els mitjans necessaris per arribar a un acordque no tenia cap intenció de donar suport a la pacificació de Gant que Don Joan havia promès en nom seu, i que hi posés condicions cada cop més rigoroses.

Tanmateix, no ens hem cansat d’intentar humilment per carta i a través de la intercessió dels prínceps més preeminents de la Cristiandat la reconciliació i la pau amb el rei. De fet, fins fa molt poc vam mantenir els nostres enviats a Colònia amb l’esperança que a través de Sa Majestat Imperial i dels Electors que van participar en les negociacions podríem obtenir una pau duradora que ens garantís algunes llibertats, sobretot la llibertat de religió, que és cosa principalment de Déu i de la consciència dels homes. Però vam aprendre per experiència que no en trauríem res, del rei, amb totes aquestes protestes i trobades, ja que l’únic objectiu d’aquestes negociacions era sembrar la discòrdia entre les províncies, dividir-les i sotmetre-les més fàcilment d’una en una i aconseguir fer realitat les seves intencions amb la màxima severitat possible.

Així va quedar palès tot seguit en un edicte de proscripció publicat pel rei per tal de convertir els habitants de les províncies en éssers universalment odiosos i impedir-los així el comerç i condemnar-los a la desesperació. I és que ens declarava rebels a tots nosaltres, a tots els funcionaris i tots els habitants de les províncies unides i als seus partidaris; i, com a tals, ens condemnava a pagar amb la nostra vida i els nostres béns. Així mateix, oferia una important suma de diners pel cap del príncep d’Orange.

En conseqüència, perduda tota esperança de reconciliació i deixats sense cap altre recurs ni ajuda, ens hem vist forçats (de conformitat amb la llei de la naturalesa i per tal de salvaguardar els nostres drets i els dels nostres compatriotes, així com els privilegis, costums i llibertats de la nostra pàtria i l’honor de les nostres esposes i els nostres fills i descendents, per tal que no caiguin en l’esclavatge espanyol) a abandonar el regne d’Espanya i emprar els mitjans que considerem necessaris per salvaguardar els nostres drets, privilegis i llibertats.

Així doncs, per totes aquestes raons, i obligats per l’extrema necessitat, hem declarat i declarem de comú acord que el rei d’Espanya ha perdut ipso iure la seva sobirania, jurisdicció i dret hereditari sobre aquestes províncies; i que no el reconeixem ni a ell, ni la seva sobirania, ni la seva jurisdicció ni les seves propietats en aquests països, ni usarem el seu nom, ni permetrem que l’usin d’altres, com el nom del nostre sobirà. En conseqüència, declarem tots els funcionaris, jutges, burgmestres, vassalls i tota la resta d’habitants d’aquestes províncies, sigui quina sigui la seva condició o la seva qualitat, deslliurats a partir d’ara de totes les obligacions i juraments que hagin fet al rei d’Espanya en tant que senyor d’aquestes terres.

I atès que, per totes aquestes raons, la majoria de les províncies unides, de comú acord i amb el consentiment dels seus membres, s’han posat sota la senyoria i el govern del seu sereníssim príncep el duc d’Anjou, amb certes condicions i articles acordats amb Sa Altesa, i que el sereníssim arxiduc Maties ha posat a les nostres mans el govern general del país i nosaltres l’hem acceptat, ordenem també a tots els jutges, funcionaris i a tothom a qui correspongui que deixin d’utilitzar el nom, el títol, el segell gran, el segell petit i el contrasegell del rei d’Espanya. Mentre Sa Altesa el duc d’Anjou sigui en terres estrangeres per atendre uns afers urgents en pro del benestar d’aquestes províncies, les esmentades províncies (les que han signat un acord amb el duc d’Anjou) prendran i utilitzaran provisionalment el títol i el nom dels senyors i del Consell del País, i, fins que aquests senyors i consellers hagin estat nomenats formalment i de manera efectiva i hagin pres possessió del càrrec, faran servir el nostre nom. Per tant, a Holanda i Zelanda s’utilitzaran els noms de Sa Altesa el príncep d’Orange i el dels Estats d’aquests països fins que s’hi estableixi el suara esmentat Consell del País. Llavors hauran d’actuar de conformitat amb el consentiment que van donar tant a la instrucció de l’esmentat Consell com al pacte amb Sa Altesa. En lloc dels segells reials, a partir d’ara hauran d’utilitzar el nostre segell i contrasegell en els assumptes del govern general que el Consell del País, d’acord amb la seva instrucció, està autoritzat a portar. Tanmateix, en matèria d’ordre públic, l’administració de justícia i altres qüestions que afecten cada país individualment, el Consell Provincial i els altres consells empraran el nom, el títol i el segell del país en qüestió i cap altre, sota pena de nul·litat de totes les cartes, documents i despatxos que s’expedeixin o se segellin sense complir aquest requisit. I per garantir que així sigui, hem ordenat i ordenem aquí que tots els segells del rei d’Espanya que hi hagi en aquest moment en aquestes províncies siguin lliurats, immediatament després de la publicació de la present declaració, als Estats de cada província o a les persones designades i autoritzades pels Estats a aquest efecte, sota pena de càstig discrecional.

Així mateix ordenem que d’ara endavant no s’encunyi cap moneda en aquests països amb el nom, el títol i l’escut del rei d’Espanya; només s’hi podrà estampar la forma que s’ordeni en el moment d’encunyar noves monedes d’or i de plata, amb els seus mitjos i quarts. De la mateixa manera, decretem que el president i els altres membres del Consell Secret, així com tota la resta de cancellers, presidents i membres dels consells provincials, presidents, caps del tresor i la resta de membres de les cambres de comptes de les dites províncies, així com tots els funcionaris i jutges, estan obligats (atès que els deslliurem del jurament fet al rei d’Espanya d’acord amb el seu càrrec) a prestar un nou jurament en presència dels Estats de les seves respectives províncies o d’un representant d’aquests, jurant-nos fidelitat contra el rei d’Espanya i els seus partidaris, d’acord amb la fórmula redactada pels Estats Generals. I, en lloc de nous càrrecs que anul·lin els anteriors, donarem als consellers, jutges i funcionaris al servei de les províncies que han signat el tractat amb Sa Altesa el duc d’Anjou instruccions perquè continuïn la seva tasca, tot i que només de manera provisional i fins que arribi Sa Altesa. I donarem als consellers, jutges i funcionares al servei de les províncies que no hagin firmat el tractat amb Sa Altesa nous càrrecs en nom nostre i sota el nostre segell. Això últim no s’aplicarà, tanmateix, a aquells que hagin perdut el seu càrrec per no haver respectat els privilegis del país o pel seu comportament impropi o similar. I finalment ordenem al president i els membres del Consell Secret, al canceller del ducat de Brabant, el canceller del principat de Gelderland i del comtat de Zutphen, el president i els membres del Consell de Flandes, el president i els membres del Consell d’Holanda, els tresorers o alts funcionaris de Beoosterscheldt i Bewesterscheldt a Zelanda, el president i els membres del Consell de Frísia, l’agutzil de Malines, el president i els membres del Consell d’Utrecht i tots els altres jutges i funcionaris a qui pugui interessar, que publiquin aquest edicte a tot el territori de la seva jurisdicció i allà on es facin habitualment els anuncis públics, de manera que ningú pugui adduir desconeixença.

I els exhortem a mantenir i fer complir aquest edicte rigorosament, a no permetre cap infracció i a castigar severament els infractors sense dol ni dilació. Car així ens sembla convenient pel bé del país.

A aquest efecte, atorguem a totes les parts involucrades plens poders, autoritat i un manament especial i, perquè en quedi constància, hem fet estampar aquí el nostre segell. Reunits a la Haia, vint-i-sis de juliol de 1581.



En representació dels Estats Generals

J. VAN ASSELIERS





JOHANN WOLFGANG VON GOETHE (Frankfurt del Main, 28 d’agost de 1749 - Weimar, 22 de març de 1832) fou un dramaturg, novel·lista, poeta i naturalista alemany, contribuent fonamental del Romanticisme, sobre el qual va exercir una gran influència. Va ser un dels precursors, i alhora el principal exponent, del moviment Sturm und Drang, amb novel·les com Die Leiden des jungen Werthers (1774). Les seves novel·les, poesies, drames i fins i tot controvertits tractats científics van servir com a font d’inspiració constant per a tota mena d’obres. La novel·la Wilhelm Meisters Lehrjahre (1795) va ser citada per Arthur Schopenhauer com una de les quatre millors novel·les mai escrites juntament amb Tristram Shandy, La Nouvelle Heloïse i Don Quijote. Però la seva obra magna és el Faust, tragèdia dramàtica publicada en dues parts (1808 i 1832), considerada avui dia una de les grans obres de la literatura universal. El seu cognom dóna nom al Goethe-Institut, organisme encarregat de difondre la llengua i cultura alemanya a tot el món, equivalent a l’Institut Cervantes.





Notes


1. Els lectors interessats a llegir el text íntegre d’Egmont en la traducció catalana de Joaquim Pena, el poden trobar publicat per Curbet Edicions (2019), amb introducció i edició de Joaquim Rabaseda.





