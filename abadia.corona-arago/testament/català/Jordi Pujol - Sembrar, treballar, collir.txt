Entre 2005 i 2011 el president Pujol ha escrit més de 250 textos breus de reflexió política i anàlisi social, tot construint un relat profundament lúcid i suggeridor sobre el nostre passat recent, donant claus d’interpretació del present i obrint perspectives de futur. El volum que preparem, d’unes 700 pàgines, reuneix el conjunt d’aquests editorials fins a l’estiu de 2011. Amb pròleg de l’historiador Joan B. Culla, el llibre conté els textos ordenats de forma cronològica per subratllar el valor de testimoniatge d’un temps que els caracteritzen.





Jordi Pujol





Sembrar, treballar, collir


Escrits de reflexió i d’agitació, 2005-2011



ePUB v0.9

Reynus 13.05.22





Títol original: Sembrar, treballar, collir. Escrits de reflexió i d’agitació, 2005-2011

Jordi Pujol, 2011

Foto de coberta: Fermí Esteve, Arxiu CDC

Edició digital: Reynus (v0.9)

ePUBCat base r1.3





NOTA EDITORIAL





Sembrar, treballar, collir. Escrits de reflexió i d’agitació, 2005-2011 inclou els editorials que Jordi Pujol i Soley ha escrit per a les més de 260 edicions que el butlletí electrònic del Centre d’Estudis Jordi Pujol (CEJP) ha publicat des del número 0 (3 de juny de 2005) fins a l’estiu de 2011. No inclou els editorials signats col·lectivament pel CEJP ni el del butlletí número 248, que consistí en la reproducció de la conferència de Jordi Pujol «Residuals o independents?», publicada la primavera de 2011 en forma de llibre. Les notes estan destinades a contextualitzar fets noticiosos ocorreguts contemporàniament a la redacció dels editorials, a establir connexions de contingut, habitud molt cara a l’autor, i a proporcionar referències bibliogràfiques.





PRÒLEG





Dècades abans que teòrics i assessors de comunicació posessin de moda subratllar com n’és d’important que l’acció política estigui recolzada sobre un relat, Jordi Pujol ja ho tenia ben clar. N’és una prova primerenca el seu llibre Des dels turons a l’altra banda del riu, publicat clandestinament el 1965 i que recollia els textos escrits a la presó el 1961-1962, arran de les primeres activitats pròpiament polítiques i de la topada frontal amb el franquisme. En són una prova definitiva els centenars i centenars de discursos, conferències i al·locucions diverses pronunciats al llarg dels seus 23 anys al capdavant del govern català, i recollits de forma no exhaustiva en una trentena llarga de volums que porten el títol general de Paraules del President de la Generalitat.

Aquesta facúndia discursiva, el mateix Jordi Pujol la raona i justifica en un dels passatges de l’antologia que el lector té ara a les mans: «Fets i paraules. (…) De vegades se’n parla com si estiguessin contraposats. I no ho estan. Es recolzen mútuament. (…) Fets acompanyats de paraules. De discurs. De paraules capaces de transmetre confiança i complicitat. Paraules que donin credibilitat a l’acció de govern que s’està fent. Paraules que expliquin l’ara i l’aquí, i l’objectiu més llunyà, i la ruta a anar seguint. Que ho expliquin de manera racional i alhora emotiva».

També des de molt abans que, a partir dels textos de Zygmunt Bauman, es popularitzessin els conceptes de «valors tous» i de «societat líquida», Jordi Pujol havia deixat clara la seva aposta pels valors forts i per les societats consistents, ben travades, per les societats «de la responsabilitat».

I bé, és segurament de la confluència entre aquests dos vectors —la convicció sobre el poder de la paraula, del discurs, i la voluntat de defensar amb fermesa les idees, els valors i les actituds en què creu— que va sorgir la idea del butlletí electrònic del Centre d’Estudis Jordi Pujol (CEJP) i el costum d’incloure-hi, en cada edició setmanal, un text editorial del mateix president.

Aquesta doble pràctica —l’aparició dels butlletins i la redacció dels editorials— va començar el juny de 2005, un any i mig després que Jordi Pujol hagués deixat la primera magistratura de Catalunya i, amb ella, la política activa, no pas la preocupació i la reflexió sobre els afers del país i del món. Per tant, i al llarg de sis anys fins al juliol de 2011, els textos recollits en aquest volum discorren en paral·lel amb el tram final del recorregut legislatiu del nou Estatut a Catalunya, amb el seu posterior pas per les cambres parlamentàries espanyoles, la ratificació del text en referèndum, la presentació de diversos recursos d’inconstitucionalitat, l’enervant espera d’una sentència del Tribunal Constitucional i, finalment, l’impacte d’aquesta. Però, lluny de ser monotemàtics, els editorials pujolians també ressegueixen els últims espeternecs del creixement econòmic català i espanyol —tot advertint-ne els excessos— i, després, l’arribada i l’agreujament de la crisi; i parlen sobre immigració, i sobre ensenyament, i sobre política internacional. I, naturalment, fan referències al context polític català d’aquest sexenni 2005-2011, que és el de la segona meitat del govern Maragall, tot el govern Montilla, el canvi polític de la tardor de 2010 i els primers passos del govern Mas.

De tota manera, un gruix important de les pàgines d’aquest llibre, i —és de témer— una gran part de la curiositat mediàtica i pública que desvetlli, fan referència a les posicions de l’autor sobre l’autogovern, sobre el present i el futur nacionals de Catalunya. Dit en altres termes: és probable que molts lectors hi cerquin —almenys, en primera instància— les proves textuals que, com es repeteix sovint d’un any ençà, «en Pujol s’ha tornat independentista»; o les cites que permetin demostrar tot el contrari.

En aquest punt, permetin-me una reflexió que —per descomptat— no compromet ningú més que el prologuista. Quan, des del segon semestre de 2010, Jordi Pujol va fer diferents gestos i diverses manifestacions públiques que l’aproximaven a les tesis diguem-ne divorcistes respecte d’Espanya, hi hagué en la societat político-periodística catalana —i, potser, en la societat en general— dues lectures d’aquest moviment que em semblen errònies. Una era la que deia «mira, als 80 anys, en Pujol s’ha tornat independentista…», una mica amb el to d’aquella dita castellana que fa «a la vejez, viruelas». L’altra era la que resumí davant meu un conspicu exdirector de diari barceloní: «Bé, finalment en Pujol ha sortit de l’armari…».

A parer meu, cap de les dues interpretacions no s’ajusta a la realitat: ni estirabot d’octogenari, ni reconeixement d’una condició amagada tota la vida. Jordi Pujol no ha estat, al llarg de cinc dècades de trajectòria política, més procliu a actituds independentistes que el conjunt del moviment catalanista des de fa cent vint-i-cinc anys; és a dir, no ho ha estat gens, si deixem de banda aquell últim reducte sentimental on habiten els somnis irrealitzables. I tampoc no ha sofert una tardana caiguda del cavall, a la manera de Sant Pau en ruta cap a Damasc. Senzillament, ha contemplat i ha metabolitzat —com molts altres centenars de milers de catalans— un seguit d’esdeveniments, d’actituds, de discursos i de processos que van arrencar l’any 2000, quan el Partit Popular de José María Aznar assolí la majoria absoluta, i que han culminat el juny/juliol de 2010, amb la publicació de la sentència del Tribunal Constitucional espanyol sobre l’Estatut de Catalunya del 2006.

En aquest sentit, els editorials recollits en les pàgines que segueixen són la prova precisa i irrefutable que l’evolució del pensament de l’expresident Pujol entre 2005 i 2011 no s’ha produït sota una campana de vidre, ni és el fruit d’una radicalització entotsolada, ni comporta un trencament amb les seves idees de sempre. Ben al contrari, aquella evolució ha vingut determinada, gairebé dictada, per l’impacte de la dinàmica ideològico-política espanyola en relació a Catalunya; i, lluny de moure’s com una mena d’asteroide erràtic, s’ha desplaçat en paral·lel amb una bona part de l’opinió pública i publicada del país. Vegem-ne alguns exemples.

En els textos corresponents a l’any 2006, i encara al 2007, mentre a la premsa fa fortuna el concepte del «català emprenyat», l’editorialista del butlletí del CEJP apareix més aviat com un«Pujol decebut»: algú que admet que «la relació amb la resta d’Espanya és pitjor que mai», que constata com, per reacció a l’Estatut, «han tornat a sortir las esencias patrias»; però que, al mateix temps, considera «un error que els catalans traguéssim segons quines conclusions del cas de Montenegro» —de la independència de Montenegro—, perquè «Espanya no és Iugoslàvia». I que, tot i ser conscient de les limitacions de l’Estatut finalment promulgat, creu que noves reivindicacions de més poder polític o econòmic han de ser ajornades per a «un futur no immediat».

Podríem dir que la decepció s’anirà aprofundint i aguditzant al llarg de 2007, a mesura que augmenten els dubtes sobre «si finalment tindrem més autogovern», i els indicis que «entre els uns i els altres tenen decidit deixar-nos un Estatut reduït a mínims i, a sobre, en un context espanyol molt pitjor que abans». «Desconcert», «frustració», «desencant», «desorientació», són conceptes que el Jordi Pujol editorialista utilitza sovint en aquests mesos, mentre constata que «en alguns llocs d’Espanya s’ha covat un ressentiment contra Catalunya», en bona part perquè hi ha «una actuació política i mediàtica que ataca Catalunya constantment, i amb males arts». És un tracte que li sembla especialment injust i ofensiu des de l’experiència directa d’haver contribuït molt, i a voltes decisivament, a l’estabilitat política i econòmica espanyola de la transició democràtica ençà. A canvi, «des de fa temps als catalans no ens defensa ningú» (a la resta de l’Estat, s’entén), «la paraula solidaritat s’utilitza constantment d’una manera tramposa i sempre contra Catalunya», i aquesta «ha estat objecte de campanyes de gran hostilitat».

Des de la primavera de 2008, el regateig amb Madrid sobre el finançament previst en l’Estatut polaritza el sentiment de greuge i la sensació «d’agressió i d’amenaça greus» que els editorials recullen, igual com ho fa bona part de l’opinió publicada al Principat. Jordi Pujol, que durant la seva presidència havia promogut exposicions i col·loquis, i pronunciat incomptables conferències arreu de l’Estat per mirar d’explicar-hi les aspiracions catalanes, conclou ara que «fer pedagogia a la resta d’Espanya sobre Catalunya (…) té molt poca o cap efectivitat». Si el president Montilla alerta sobre la «desafecció», Jordi Pujol aixeca acta «de la creixent manca de sintonia que hi ha entre Catalunya i la resta d’Espanya» i de la tendència imparable de l’establishment espanyol a negar fins i tot l’existència de drets col·lectius dels catalans.

Dins la seqüència d’editorials aquí recollits, l’any 2009 representa un punt d’inflexió amb dos textos clau, que porten per títols «L’esguerro» i «El fracàs de l’Espriu», publicats respectivament el març i el novembre. Son dues fites en l’evolució del pensament pujolià perquè proclamen, per primera vegada i sense embuts, que el desencontre Catalunya-Espanya «és una crisi de projecte en comú, una crisi de valors compartits», que la part espanyola ha incomplert «el pacte tàcit de la Transició», la qual cosa «deixa Catalunya fora de joc. Al marge». O, dit en clau més poètica, és «el fracàs de Sepharad», que «ens permet iniciar una nova etapa».

Els pròdroms d’aquesta nova etapa quedaran marcats, durant la primera meitat de l’any 2010, pel tens i exasperant suspens a l’espera de la sentència del Constitucional sobre l’Estatut. Si, poques hores abans de conèixer-ne la literalitat, Jordi Pujol ja hi preveia «una ruptura política i de projecte, un engany ètic i una humiliació col·lectiva», un cop publicada hi constatarà una amenaça molt greu a «la pervivència i l’operativitat de Catalunya com a poble amb personalitat pròpia». Una amenaça tan seriosa, que obliga a la «redefinició del projecte catalanista» per tal d’assegurar «un autogovern de debò, fort políticament i econòmicament. Que serà o no la independència». El subratllat és meu, i em sembla del tot necessari, perquè és la primera vegada en dos-cents editorials que l’expresident fa ús del concepte «independència», i perquè la data del text és el 19 de juliol de 2010.

Podríem dir, doncs, que és la castració de les aspiracions catalanes (al reconeixement i a la suficiència competencial i financera que ens garanteixi la supervivència com a poble), és aquesta castració a mans dels magistrats del Tribunal Constitucional, i tot l’ambient que l’acompanya, allò que empeny Jordi Pujol a travessar un Rubicó mental i considerar, des de l’estiu de 2010, que la independència és una hipòtesi plausible, ja no una volada de coloms com ell mateix havia sostingut tantes vegades durant les tres dècades anteriors. «Ara —admetrà aquell setembre— no se li poden contraposar alguns arguments que havien estat vàlids quan semblava que, en una Espanya democràtica i respectuosa amb la pluralitat, el reconeixement nacional i polític de Catalunya seria possible (…). Ara el problema de l’independentisme serà, si de cas, el de la seva viabilitat…». Sigui com sigui, l’alternativa federalista «és perdre el temps», sentencia.

A finals de gener de 2011, l’editorial titulat «Del Tribunal Constitucional a la independència. Passant pel Quebec» marca una nova fita en l’evolució de les idees de l’expresident. Sense declarars’hi independentista, Pujol planteja la possibilitat que els catalans hagin «de fer front al dilema següent: o l’Espanya que el Tribunal Constitucional ha dibuixat (…) o la independència». En to inequívocament autobiogràfic, recorda que durant molts anys «el nacionalisme català majoritari» havia refusat els cants de sirena de l’independentisme, perquè «tenia arguments per fer-ho. Ara ja no en té. (…) Ara no té arguments polítics i cada cop menys arguments sentimentals. O econòmics. (…) Arribat el cas, gent que mai no hauria somiat de fer-ho, votaria independència».

No especularé sobre si, quan escrivia aquesta darrera frase, el president Pujol pensava en ell mateix. El cas és que, els darrers dies de març de 2011, dos fets van culminar l’evolució que estic resseguint. El 29 de març, l’exmandatari pronuncià a la Universitat Pompeu Fabra una conferència el títol de la qual valia per un manifest: «Residuals o independents? O alguna altra solució?» L’endemà revelava a Catalunya Ràdio que havia votat anticipadament en la consulta independentista del 10 d’abril següent a Barcelona, i que ho havia fet en sentit afirmatiu a manca d’arguments per rebutjar la independència; tret d’un: la dificultat d’aconseguir-la.

Aquest pròleg potser ja massa llarg no pot ni pretén ser un estudi sobre el pensament de Jordi Pujol en matèria nacional. Ara, que una figura de la seva talla i de la seva trajectòria, que qui havia definit Espanya com «una realitat entranyable» i havia acceptat del més espanyol dels diaris espanyols el títol d’Español del Año, que algú amb aquests antecedents hagi dibuixat al llarg del darrer sexenni una evolució tan marcada, i ho hagi fet un cop enretirat de la política, em sembla que tot plegat no ens remet pas a cap mena d’oportunisme tacticista. Crec més aviat que es tracta d’una rectificació sincera i dolorosa, imposada per la involució del marc estatal, i que —Pujol és sempre Pujol— no s’allunya gens del mainstream de l’opinió catalanista.

JOAN B. CULLA I CLARÀ





2005





LIMINAR1



És del tot erroni dir —a cavall del seu desprestigi— que com menys política hi hagi millor. A Itàlia, per exemple, s’ha dit durant molts anys, i ara veuen que un dels seus grans problemes és precisament el desori polític que s’hi ha instal·lat.

Per tant, res del que segueix en aquest escrit apunta a desmerèixer la política.

Ni a desmerèixer tampoc l’acció de la societat civil.

Però en la base de la societat política i de la societat civil hi ha sempre un cos d’idees, de valors i d’actituds. Sense això l’acció pública —política o civil— no té consistència. Si les idees són errònies, els valors fràgils i les actituds negatives, l’acció pública resulta perniciosa per a la col·lectivitat.

Treballar en aquest camp de les idees, els valors i les actituds és el propòsit del Centre d’Estudis Jordi Pujol (CEJP). I si s’ha triat aquest camp és perquè és on correm el risc de perdre batalles importants que tenen i tindran una repercussió important en tots els altres camps: en el polític, en el cultural, en el social, en l’econòmic. I també he triat aquest camp perquè és urgent enfortir alguns valors i reforçar algunes actituds sense les quals Catalunya com a país i com a societat perdrà consistència. Tindrà una carcanada estovada i ineficaç. Perdrà moral i capacitat de fer.

Hi ha exemples molt actuals que poden il·lustrar el que dic. Em refereixo a un d’aquests possibles exemples, un entre molts que crida molt poc l’atenció, i que en canvi l’evolució que està tenint ja ens està fent mal: el menysteniment dels drets col·lectius en benefici només dels individuals. I la reducció de les relacions interpersonals a una mera qüestió contractual, de contracte entre individus, sense cap component comunitari d’identitat, de patrimoni comú, de sentiment, de responsabilitat col·lectiva. Això porta finalment que el subjecte de dret només és l’individu. En el nostre cas, cadascú de nosaltres, però no el país, no Catalunya. I això ens fa indefensos.

Això no és una divagació intel·lectual només. Això ens ho trobem, textualment, a l’hora de discutir l’Estatut, a l’hora fins i tot de discutir el finançament de l’Estatut, el finançament de la Generalitat.

I com això tantes coses. Tantes coses sobre les quals ens fa por parlar i expressar-nos amb llibertat. I no només aquí, a Catalunya. Un exemple; dissabte vaig assistir a una reunió a Casablanca sobre el paper del Mediterrani a Europa, i sobre la relació entre Europa i el Magrib. I quan ja s’havia parlat de tot, algú —un marroquí— es va atrevir a dir: «Tot el que hem parlat no s’entén si no tenim en compte la demografia». I va afegir: «Vostès, europeus, estan perduts perquè no tenen fills, no en volen tenir i cada cop són més vells. I els fa por parlar-ne. Com és que després d’un dia sencer de seminari ningú ho ha dit? Quina por els domina?». Podríem haver dit: «La por que no ens diguin reaccionaris o carques». Però tampoc es va dir. Ens en vàrem sortir amb un discurs de circumstàncies. Políticament correcte, això sí.

Tot això no és propi només de Catalunya. Passa a tot Europa. El no francès de diumenge passat2 s’explica en gran part per la por, o més ben dit per les pors. La por, per exemple, d’explicar la veritat a la gent. Per la covardia de carregar les pròpies fallades a Brusselles. Per una fallada, que no és només política sinó també moral, de no assumir responsabilitats.



Però el no francès no és un fet aïllat. Què passa a Holanda, per exemple?



3 de juny





UN DEBAT DE FONS QUASI OBLIDAT



A Espanya, i també a Europa, hi ha un debat de fons quasi oblidat, o amb poca projecció pública, però molt i molt important. Un debat primer intel·lectual i doctrinal, però finalment molt polític, molt pràctic. I és un debat que tal com ha evolucionat no va bé per Catalunya. És el debat de si hi ha drets individuals i col·lectius, o només individuals.

No ha anat bé el debat perquè avui a Espanya i a Europa, sobretot a França, és molt forta la idea que no hi ha drets col·lectius, que només n’hi ha d’individuals. Predomina un rebuig total a tot el que sigui comunitari. Un rebuig a tot el que sigui identitari.

Com deia, aquest plantejament ideològic en gran part ens ve del pensament francès. Del pensament jacobí, més o menys posat al dia. D’un pensament jacobí molt identificat amb la dreta francesa (i també espanyola). Però també d’un pensament diguem-ne d’esquerra. Concretament és un pensament dominant en el socialisme francès i alemany, i clarament en l’espanyol. A primers de maig, per exemple, Alfonso Guerra ho deia ben clarament, i ho deia d’una manera que la reclamació de drets col·lectius apareix com del tot reaccionària.

Com si a l’article 29 de la Declaració Universal dels Drets Humans no es digués «només dintre de la comunitat és possible el lliure i ple desplegament de la personalitat».

I fa pocs dies en la discussió del projecte d’Estatut de Catalunya el representant socialista va dir ben clarament, en resposta a una al·lusió als drets col·lectius d’altres ponents, que no hi ha drets col·lectius, que només n’hi ha d’individuals.

Val a dir que hi ha una trampa grossa en aquesta argumentació. La gent que diu això —s’autoproclamin de dretes o d’esquerres— la seva identitat col·lectiva —espanyola o francesa— la té del tot segura. Blindada. I no hi renuncia. Ben al contrari.

No ens podem limitar a discutir en termes polítics. Cal fer-ho també en el camp de la doctrina, que de fet condiciona tard o d’hora les decisions polítiques. Per exemple: per alguns el rebuig dels drets collectius serveix per rebutjar la publicació de les balances fiscals. Diuen: «No hi ha o no hi ha d’haver una balança fiscal de la col·lectivitat catalana. Perquè no hi ha un subjecte de dret —tampoc en l’aspecte fiscal— català, és a dir, de Catalunya. Només hi ha un subjecte de dret, també fiscal, individual. De cada ciutadà pres individualment».

I la segona part de l’argument és «i tots els ciutadans són exactament iguals en la seva dimensió individual, que és l’única que compta».

El desenvolupament del territori, l’acompliment d’un objectiu cultural, social o econòmic col·lectiu, el conreu de la pròpia identitat, tot això —que és comunitari— no compta o compta molt poc.



23 de juny





NECESSITEM UN DEBAT SOBRE ELS VALORS



Reflexionem sobre unes quantes frases:

«Sense un urgent i ofensiu debat sobre els valors correm el perill que es reforcin les tendències egoistes, enemigues de la vida i negadores del futur.» És d’Otto Schily, ministre de l’Interior del govern alemany.

«A la pràctica una societat permissiva, que no estableix fronteres ni barreres morals, porta finalment a la destrucció de la llibertat.» Aquesta és de Helmut Schmidt.

També és de Helmut Schmidt aquesta altra: «Cal donar molta importància a la política de la família. En el marc de la política social ha de ser la primera anella de la cadena de normes politicosocials que s’han de prendre».

No hi ha política social sense política de família, ve a dir Helmut Schmidt. Però Gerhard Schröder al seu torn parla de «la família, factor d’èxit per a l’economia», perquè l’èxit econòmic requereix un tipus de valors que la família ajuda a tenir.

Són citacions de polítics socialdemòcrates. Però val a dir que abans ja havien estat doctrina corrent d’altres sectors, especialment de tot el pensament socialcristià. I ara mateix el president de la República Federal d’Alemanya, Horst Köhler, que és democratacristià, insisteix un cop i un altre i un altre en aquestes mateixes idees: sentit de la responsabilitat, família, moral de l’esforç, mentalitat de bé comú. I voluntat de subratllar els elements d’autoestima i evitar la por i l’encongiment.

Avui, per tant, ja són d’acceptació molt general, excepte en alguns àmbits de progressisme molt radical o dominats per la por de semblar conservadors. Quan el que és conservador és ser presoner de modes ja superades. També pot cridar l’atenció que siguin frases de polítics alemanys. Això és així en part perquè a Alemanya la crisi de confiança és especialment forta.

Però es podria fer una llista semblant amb noms francesos, italians, etcètera. I és que realment és a tot Europa —i òbviament a Catalunya— que necessitem una reflexió sobre valors positius i actituds constructives. D’aquells valors i aquelles actituds que ajuden a fer país. I de moment no és això el que domina. Però això no treu que aquesta reflexió sigui urgent i que en molts casos calgui un canvi de tendència.



5 de juliol





SOBRE EUROPA. IDENTITAT I HISTÒRIA



Ara que s’imposa una reflexió a fons sobre el futur de la Unió Europea —d’antuvi molt orientada cap a discutir el model econòmic i social (simplificant, si el de Tony Blair o el de Jacques Chirac)—, és necessari que en aquesta reflexió hi introduïm també el tema de la identitat europea. Això fou tingut en compte durant diverses dècades de construcció europea, però molt deixat de banda i arraconat d’ençà de fa anys. I això acaba essent una feblesa europea…

Perquè és cert que el model europeu basat en la democràcia, l’economia de mercat i l’estat del benestar és, o així ho creiem els europeus, el millor model existent. Però tota col·lectivitat a més d’aquests lligams que poden acabar essent contractuals, és a dir, resultat d’un pacte i d’un joc racional de drets i deures —i això ja és molt, i té molt de mèrit, i ho hem de defensar—, necessita tenir uns lligams d’ordre moral i de sensibilitat que donen profunditat i força a la seva voluntat de viure en comú, de ser col·lectivitat. I una cosa —la que més o de les que més— que dóna aquesta consistència és el sentit de la història. És la consciència d’haver viscut junts, d’haver construït junts. És la consciència d’haver tingut durant segles uns valors comuns. D’haver-los anat treballant i posant al dia durant segles. D’haver-ne fet un patrimoni.

És a dir, el que contribueix molt decisivament a l’existència d’una consciència europea comuna són fets, com aquests, tots ells d’una gran transcendència.



1. El valor de la persona. La persona com a entitat irreductible, definida en ella mateixa, però al mateix temps necessitada de comunicació i de comunió, necessitada de l’altre. I això ja es remunta a la confrontació cultural —no només militar i política— entre grecs i perses.



2. El paper jugat per la religió. Pel judaisme i pel cristianisme, i pels valors que introdueixen. I pel seu entroncament amb la filosofia grega, en bona part perquè coincideixen en el paper que assignen a la persona.



3. La transcendència que té que el cristianisme hagi estat capaç —i no pas d’un dia per l’altre, sinó a través d’un llarg procés— de separar el poder religiós del polític, la ciència i la filosofia de la teologia, la justícia de la religió.



4. El fet que tot això hagi fet possible que a partir dels segles xii i xiii fins al segle xx Europa hagi pogut esdevenir la civilització més capaç de crear progrés científic i tècnic, més riquesa, i una visió cada cop més autònoma de l’ésser humà.



5. El fet que la civilització europea, gràcies a aquesta evolució, i a l’hàbit de llibertat intel·lectual que ha comportat, hagi pogut produir la Il·lustració del segle xviii, i la Declaració del Drets de l’Home. I que hagi pogut així obrir el camí cap a la democràcia i el progrés social.



Tot això, per descomptat, enmig de convulsions i enfrontaments interns, fins fa ben pocs anys. Però que finalment Europa ha sabut superar. I tot això també en confrontació amb pobles i civilitzacions no europees, des del pobles asiàtics als musulmans, i en confrontació també —en el terreny de determinats valors i en el camp de la competició mundial— amb els Estats Units.

I tot això, finalment, alimentat per l’ambició de projectar Europa i els seus valors arreu del món. És Europa, més que cap altra civilització, la que ha estat capaç d’universalitzar els seus valors.



19 de juliol





VOLEM MILLORAR EL PRESENT I CONSTRUIR EL FUTUR



Òbviament comptant amb la gent. Però amb quins materials? Amb quin capital? Per a qualsevol obra se sol comptar amb unes idees, uns instruments, un patrimoni. En tenim nosaltres? I si en tenim, quin valor tenen? Quina eficàcia?

Tenim un patrimoni d’idees, d’actituds i d’hàbits (i també d’institucions, d’estructura i de contingut econòmic). És veritat que les idees i les estructures i les institucions no són immutables. Que van variant. I és bo i convenient que aquest patriotisme evolucioni, però no en podem prescindir…

Aquest patrimoni és fruit d’un llarg esforç de generacions i ha creat una societat amb coses bones i no tan bones, però en conjunt consistent i útil per a les persones. Per tant seria absurd renunciarhi a l’hora de consolidar el present i projectar el futur. I per tant té tot el sentit que aquest patrimoni de valors i de conceptes el transmetem a la generació que ens segueix.

O és que les generacions han de començar de zero? És veritat, com deia, que les idees i els valors no són immutables. I cada temps i cada generació en tenen les seves versions. Però voler començar de zero seria un immens malbaratament. Seria un mal servei a la societat.

I ara ens trobem que la transmissió de valors s’ha fet molt difícil. Això podria significar que apareixen valors nous, més del dia. Però encara que així fos no seria positiu que hi hagués una ruptura radical amb el que ha fet la nostra societat durant dècades i dècades. Per altra banda tampoc no es veu clar que estigui apareixent una nova escala de valors potents i ben estructurats. Per tant és bo que mirem de transmetre els nostres valors millors.

Aquest any Les Semaines Sociales de France dedicarà la seva trobada a la transmissió de valors. I concretament en sis àrees concretes: la família, l’escola, l’empresa, els mitjans de comunicació, l’Església i la vida associativa. Sis àmbits en els quals es conreen uns determinats valors i que seria lògic que es miressin de transmetre. A aquests sis àmbits a Catalunya n’hi hauríem d’afegir un setè que és el mateix país. De fet el país engloba tots els àmbits, però la particular situació de Catalunya fa necessària aquesta consideració especial. I també fóra bo preguntar-se com els polítics poden contribuir a transmetre valors.

Fèiem notar fa poc que a tot Europa es reclama una reflexió urgent sobre els valors. Aquesta urgència també hi és a Catalunya. Convé que en aquest sentit vagin sorgint iniciatives.



6 de setembre





TORNAR A SUÈCIA



La setmana vinent torno a Suècia. Va haver-hi una època, al final de la dictadura, que aquí a casa nostra existia una gran radicalització. S’havia de fer la revolució. L’anomenada democràcia formal era inservible. Tot s’havia de nacionalitzar: la banca, l’electricitat…, o tot havia de ser autogestionat. Jo no hi estava d’acord. Buscava models i en vaig trobar dos. Un era el d’Holanda, l’altre el de Suècia. Eren països amb un model europeu polític, econòmic i social avançat. El dia que Franco es va posar malalt jo era a Suècia, i no era el primer cop que hi anava. Volia comprovar per mi mateix, i per demostrar a qui fos, que un país podia funcionar molt bé amb una democràcia parlamentària on hi havia partits i no assemblearisme, on la patronal dialogava amb els sindicats i on el nombre d’empreses nacionalitzades era molt inferior, per exemple, al d’Itàlia.

Ara tothom aquí parla de l’estat del benestar i el considera un objectiu a assolir. En aquells anys no se’n sentia parlar. És més, des de l’oposició antifranquiesta molts sectors, atès el radicalisme revolucionari, el rebutjaven per reformista. Però a Suècia ja era una realitat. Hi fallava, és cert, l’educació, perquè tenia els defectes que després vam importar i que encara afecten moltes escoles nostres: la falta d’autoritat i de responsabilitat, l’excés d’espontaneïtat… Però era un país que funcionava, i jo el considerava un model a seguir. L’estat del benestar que avui té Catalunya es deu sobretot als governs de CiU. Amb l’ajut i la col·laboració de l’Estat i dels ajuntaments, però en la major part gràcies a les polítiques de CiU.

Després, durant una pila d’anys, Suècia va començar a no anar gaire bé. L’esplendor suec es va apagar. L’economia anava malament, l’atur augmentava, hi va haver una pèrdua de competitivitat. En canvi des de fa uns anys Suècia ha començat a fer un tomb. Com Dinamarca, un altre país d’evolució molt interessant.

Per què aquest tomb? Perquè des dels anys noranta s’han propiciat uns canvis. Hi ha un alt nivell cívic; una moral estricta, afavorida, és clar, per una mentalitat molt influïda pel luteranisme. S’han reorientat les prestacions de l’estat del benestar amb polítiques reductores. Aquestes polítiques potser encara no cal aplicarles a casa nostra perquè partim de molt més avall, i perquè no tenim un model econòmic fort, però se n’ha de prendre nota. Si no, només cal veure quin ha estat el tema estrella electoral a Alemanya durant la darrera campanya. I quina fou la política de Gerhard Schröder durant els últims anys.



20 de setembre





L’HORA D’ESPANYA



És el titular de molts editorials i de molts articles. Hi coincideixen tots. I és que és veritat: ara és l’hora d’Espanya. Catalunya ja ha fet la seva part dels deures. N’ha sortit un Estatut ambiciós i al mateix temps seriós i ben travat. Ambiciós, però no eixelebrat. Un Estatut que respon als tres principals temes que amb el temps s’ha vist que no resolia prou bé l’Estatut del 79, almenys tal com diversos governs espanyols l’han volgut aplicar: el reconeixement de la personalitat diferenciada de Catalunya, el sostre competencial i el finançament. I tot això amb la garantia que no serà escapçat, ignorat o retallat.

I ha sortit amb el vot de 120 diputats sobre 135. No prendre’s molt seriosament un acord d’aquesta transcendència i amb aquesta majoria equival a no actuar d’acord amb el que és la democràcia. I sobretot és voler ignorar que quan Catalunya s’expressa així no és per caprici. Una decisió així no es pren si a sota no hi ha una realitat molt fonda i molt sòlida. Assumida pel conjunt del poble català, com ho demostra la diversitat de forces polítiques —i també socials— que li donen suport. Espanya —el conjunt d’Espanya— no pot ara fer veure que no se n’adona. Ni buscar excuses de mal pagador. És evident que l’Estatut, i la forma com s’ha aprovat, i la diversitat de gent que li dóna suport, trenca esquemes. Trenca idees sobre el que és Espanya i el que és Catalunya. I decep molta gent que creia que de mica en mica la personalitat de Catalunya s’aniria difuminant. Però el nou Estatut que ara demana Catalunya, i el procés que ha seguit i l’acollida que li ha dispensat el poble català obliguen Espanya a interrogar-se sobre aquesta idea que tenia d’Espanya. I no pot arribar a les conclusions de sempre. Forçosament les ha de canviar. Amb tota lògica, fins i tot amb patriotisme, si el patriotisme inclou respecte per tot el país i per la gent del país.

Ara és per tot Espanya l’hora de la reflexió sense prejudicis i de l’acceptació de la realitat tal com és. I és l’hora del coratge que tot això requereix.



4 d’octubre





COMPONENTS ESSENCIALS (TOTS NECESSARIS) DEL CATALANISME



La defensa política i intel·lectual, però també social i en el dia a dia de Catalunya com a identitat i com a societat té en bona part una base doctrinal en l’escola de Herder, és a dir, del romanticisme alemany i de la idea que la personalitat dels pobles es basa en un substrat de llengua, de cultura, de sentiment col·lectiu, de memòria i de consciència prèvia a les construccions polítiques. I més substancials que aquestes construccions. Això ha estat així, i crec que no hi hem de renunciar.

Però amb això no n’hi ha hagut prou. I no n’hi ha prou ara. Encara que per a molts la definició de nació de Herder és incompatible amb la de Renan, pel catalanisme no ho ha estat. I crec que no ho ha de ser.

«La nació és un plebiscit de cada dia.» Això diu Renan. I per més determinant que sigui el patrimoni de llengua i de dret i d’història i de memòria, tot això es va esfilagarsant, es va diluint si a més no hi ha un plebiscit de cada dia. Sobretot, com en el nostre cas, si juguen factors poderosos polítics i demogràfics que ens poden anar ofegant.

Dit d’una altra manera. Necessitem el reconeixement del nostre caràcter de nació, de la nostra especificitat cultural, de tot allò que és el nostre substrat. Un substrat que ha anat evolucionant i adaptant-se, però que continua essent el nostre fonament. Necessitem una eina adequada per defensar-la, i a més per projectar-la, amb molta ambició cap el futur. I per posar aquesta identitat primera i una renovada identitat de projecte, de futur al servei dels ciutadans de Catalunya. Aquesta eina ha de ser un bon Estatut. Però amb tot això no n’hi ha prou. A més necessitem aquell plus que deia de voluntarisme, és a dir, de plebiscit de cada dia.

El concepte d’identitat és bàsic en tota idea de poble. Un poble és un conjunt de persones que comparteixen uns sentiments, uns valors, una memòria, un patrimoni cultural. I una voluntat de conservar aquesta manera col·lectiva de ser.

Quan tot això és agredit el poble resisteix. Reacciona defensant-ho. Hi ha identitat de resistència. Això és bàsic. Sense això el poble es desfà.

Però de vegades amb això sol no n’hi ha prou. Amb la resistència no n’hi ha prou. Quan un poble viu en condicions obertes a tota mena d’influències i d’aportacions, tant d’idees com de gent, cal a més que desenvolupi una forta voluntat de viure junts: gent, valors, memòries. Que tingui una forta voluntat de convivència. I que sigui prou capaç d’integrar gent, valors i també projectes.

I aquesta és la tercera identitat, la de projecte. Un poble és també, ha de ser també, una identitat de projecte. És a dir, un conjunt de gent que té en comú un projecte. Un projecte de país, de societat, de futur.

Hi ha països que en tenen prou amb un sentit d’identitat basat en la història. Una identitat de marca Herder.

Cal dir que si aquest es perd, es perd tot. Però hi ha països, i Catalunya n’és un, que a més necessiten una identitat de convivència i una identitat de projecte.

I aquestes dues identitats reclamen el plebiscit de cada dia. No vénen donades només pel pes de la història. Són més de marca Renan.

El que dóna caràcter particular a Catalunya, i un interès especial fins i tot per als estudiosos, és que en ella es donen aquestes tres identitats. Gràcies a això ha sobreviscut i gràcies a això té futur. Gràcies a això, més enllà dels problemes de cada dia, té esperança i pot tenir ambició.



18 d’octubre





ARTICLE 29 DE LA DECLARACIÓ DELS DRETS HUMANS



Actualment es fa una constant referència a la Declaració dels Drets Humans. I resulta sorprenent, si no fos que en sabem la causa, que un dels seus articles sigui sistemàticament silenciat. És l’article 29.

Què diu l’article 29? Diu «tota persona es deu a la comunitat, que és l’únic que li permet el lliure i ple desenvolupament de la personalitat».

Per què un article tan important com aquest —referit no gens menys que al lliure i ple desenvolupament de la persona— és silenciat?

En l’origen d’aquest oblit hi ha en primer lloc la filosofia política d’alguns dels que varen redactar la Declaració l’any 1948. Una filosofia política més aviat individualista. Amb tot, la Declaració va incorporar elements compensadors com l’esmentat article 29. Però en el transcurs del temps, sobretot a Europa, ha anat guanyant terreny la versió cada cop més refractària als valors i drets collectius. Deia a l’editorial del passat 23 de juny que «avui a Espanya i a Europa, sobretot a França, és molt forta la idea que no hi ha drets col·lectius, que només n’hi ha d’individuals. Predomina un rebuig total a tot el que sigui comunitari. Un rebuig a tot el que sigui identitari». És aquesta pressió la que ha aconseguit que del projecte de Constitució europea es canviés la definició tradicional de la Unió Europea com a Unió d’Estats, Pobles i Ciutadans per simplement d’Estats i Ciutadans. I ja va costar que hi hagués un reconeixement clar i explícit del respecte a totes les llengües i cultures. I això no solament a la Constitució, sinó també a la Carta dels Drets Fonamentals de la Unió Europea. Va anar d’un pèl que s’oblidessin del respecte de la diversitat cultural i lingüística (article 22).

En definitiva l’individu, o la persona, i els àmbits col·lectius més propis compten poc. Un pensament polític molt influent barreja de jacobinisme i d’estatalisme intervencionista deixa clarament en mans dels estats la regulació de temes molt bàsics d’identitat, de cohesió social i de definició de valors. Recorda el cujus regio, eius religio que els estats europeus varen implantar a partir del segle xvi: el rei determinava la confessió religiosa dels súbdits.

Tot això ens afecta en més d’un sentit. Ens afecta com a catalans, perquè aquest pensament porta a negar en la pràctica l’existència de Catalunya com a subjecte de dret i com a referent bàsic dels seus ciutadans. I ens afecta en termes més generals, com a persones, perquè ens fa massa exageradament dependents d’un poder polític absorbent. I això contribueix al fet que els ciutadans vagin perdent el sentit de la pròpia responsabilitat.





1 de novembre





COSES I IDEES QUE VAN CANVIANT



Comença a ser general a tot Europa la demanda d’una reflexió sobre els valors (i d’un posar al dia els nostres valors i fins i tot algunes prioritats). I són molts els que han de modificar algunes idees personals o de partit.

A Alemanya això és especialment evident perquè hi ha un sentiment general que el país està en crisi. Però poc o molt ho estan molts països europeus, i en tots ells caldrà que aquesta reflexió es faci. També a casa nostra.

Fa poc, per exemple, la premsa alemanya explicava el canvi que durant l’última legislatura els socialistes alemanys varen imprimir a la seva actitud i a la seva acció referents a la família. Durant dècades no solament no havien tingut una política favorable a la família sinó que fins i tot l’havien menystinguda. Tant intellectualment com políticament. Això ja no és així. Durant l’última legislatura socialista-verda el govern alemany va iniciar una política de suport clar a la família, en la pràctica i respecte al discurs. El mateix canceller Schröder es va manifestar diversos cops en aquest sentit. I també va apel·lar —cosa igualment nova— a la responsabilitat personal, a no confiar-ho tot a l’Estat si no volem que l’estat del benestar fracassi.

Val a dir que l’SPD (Partit Socialdemòcrata Alemany) ha trigat molt a fer cas del que Helmut Schmidt ja deia l’any 1982. Aleshores ell parlava del bé comú («del bé comú ja no en parla ningú», es queixava), criticava que ni els polítics ni la societat ni els intellectuals pensessin en el futur, que només els mogués el present més immediat; advertia que «les espatlles dels nostres fills seran més estretes que les nostres»; reclamava més assumpció de responsabilitat per part dels ciutadans, i —ell sí— reclamava molta més atenció a la família i fins i tot una natalitat més alta.

També reclamava una política eficaç d’integració de la immigració.

Durant anys no varen fer-li gaire cas. Però ara tot això ja és urgent. I tot això per força ha de ser tingut en compte en el pacte del nou govern de la coalició alemanya que aquests dies s’ha aprovat. Perquè això mateix —amb variants, però amb coincidències bàsiques— ho propugna des de fa temps la Fundació Adenauer, que és el principal organisme d’elaboració doctrinal dels democratacristians. Posen l’accent sobretot en la responsabilitat personal. Reclamen una societat dels ciutadans, i no només un Estat benefactor. Reclamen la «societat de la responsabilitat».

Reclamen tornar al principi de subsidiarietat, ara un xic oblidat, és a dir, a la idea que a cada nivell —personal, local, polític, social…— s’ha de fer el que es pugui sense pretendre que ho faci algú altre en un nivell superior. Reclamen el reforçament de xarxes socials, fortes, eficaces i independents de l’administració. Reclamen que s’actuï en termes de futur i no d’immediatesa. Reclamen capacitat d’afrontar el futur. Naturalment, insisteixen en la necessitat de donar suport a les famílies. I ho resumeixen amb el lema de llibertat, responsabilitat, subsidiarietat.

Podria semblar que hi ha una contraposició entre l’estat del benestar i la societat de la responsabilitat. No és així. Per uns i altres l’estat del benestar continua essent el model social a mantenir i reforçar.

Però complementat per la idea de la societat de la responsabilitat, ja que ni l’Estat ho pot fer tot ni convé. No convé. No convé perquè —suposant que pogués, i probablement no podria— acabaria disminuint les persones. Perquè anul·lant la responsabilitat i limitant la llibertat minven l’autonomia, la creativitat i la responsabilitat. Que són factors bàsics de configuració de les persones i de progrés col·lectiu.

Convindria veure com aquests temes són afrontats per altres cultures polítiques i socials a part de l’alemanya. És d’esperar que França, que és un país molt potent en el camp de les idees i dels projectes, superi el desconcert que viu des de fa temps i que en puguem rebre aportacions positives. Ho necessitem. I cal estar atent a Gran Bretanya, que ja ha començat a anar per aquest camí, i als països escandinaus. I a tants altres. Però seria bo que a Catalunya no ens limitéssim a esperar el que ens ve de fora. Que superant complexos i saltant-nos el políticament correcte que ens paralitza —com, per exemple, se l’han saltat els socialdemòcrates alemanys— fóssim capaços d’elaborar propostes sòlides, basades en la solidaritat social, la responsabilitat personal, la idea de promoció de la gent i el repte d’un futur que pot semblar incert, però que podem fer que sigui positiu.



15 de novembre





NOMÉS AMB POLÍTICA NO SALVAREM EUROPA. NI CATALUNYA



Només amb política, o només amb economia, o només amb reformes socials mecàniques i actuarials no salvarem Europa. Ni Catalunya.3

Les actuals crisis de la Unió Europea i de la immigració (espectacular a França, però molt general) no es poden combatre només amb xifres i dades estadístiques, a més calen valors. Ralf Dahrendorf va dir fa temps que Europa només planteja «eisige Projekte», és a dir, projectes gelats, freds. Amb això no n’hi ha prou. Només amb això no es va enlloc. Cal presentar una visió engrescadora del que volem que sigui la societat, del que sigui el país. I, pel que fa a la immigració, amb voluntat integradora, és a dir, prou oberta i atractiva perquè sigui capaç d’incorporar-la i alhora de reclamar-li voluntat d’integració.

Amb un plantejament així Europa tindria més confiança en ella mateixa, que és el que li falta. I més ambició. «Una Europa més segura», diu Dominique Moïsi, de l’Institut de Relacions Internacionals de França, «amb més creixement i més dinamisme confiaria més en la seva capacitat d’afrontar el potent repte de la integració». I a continuació es refereix a un altre repte amb què Europa s’enfronta amb dificultat, que és el d’Àsia. Parla dels sentiments patriòtics dels asiàtics, reforçats per un cert esperit de revenja contra la història i el colonialisme, contra passades humiliacions. I això dóna molta força a l’esperit competitiu. En canvi Europa està molt relaxada, no té conviccions prou sòlides ni sentiments potents. «Les conviccions patriòtiques», diu Moïsi, «només s’expressen en els camps de futbol».

No fóra bo pensar que aquests problemes els tenen els alemanys i els francesos, però que no els tindrem nosaltres. Els tindrem, i de fet ja els tenim. Poc o molt dissimulats per un bon creixement econòmic. Però la manca d’assumpció de responsabilitat personal, la idea que els problemes els arreglaran les administracions, la pèrdua de sentit del bé comú, i la creixent força de la cultura del no, les pors davant de les reformes socials que vénen, la creació d’un clima i d’uns hàbits polítics que desnaturalitzen, una certa por davant del futur malgrat el bon moment actual, tot això poc o molt ja ho comencem a tenir aquí. O ja ho tenim.

En un moment així, a Europa li cal superar els dubtes sobre la seva identitat —que no s’atreveix a definir del tot— i sobre la seva capacitat de renovar-se i de progressar. Que la té. Però li calen idees i líders capaços de presentar un projecte de societat renovat. Basat en la democràcia i en l’estat del benestar, però també en més confiança i més credibilitat dels dirigents. Basat en progrés econòmic i social, però també en orgull de ser el que som. És a dir, en identitat col·lectiva i en responsabilitat personal.

En una recuperació de valors socials. En un responsabilitzar-se també del futur. En l’exigència moral de treballar per al futur.

Cada cop més hi ha països europeus que davant d’aquest repte apel·len al sentit d’identitat. Al patriotisme. I això és bo, a condició que no derivin cap a un nacionalisme excloent, tancat i antieuropeu. I a condició que hi hagi també una consciència d’identitat europea.

I Espanya? Espanya viu un moment millor que la majoria de països europeus. Tant a nivell econòmic com de confiança. I encara ho seria més, de bo —sobretot pel que fa a l’estat d’ànim—, si no hi hagués crispació política i mediàtica i finalment d’opinió pública. Hi ha confiança i autoestima, però ara ja amb una certa preocupació. I podria ser també que es pensés que el recurs al patriotisme que fan francesos i alemanys, holandesos i suecs, podria ser bo també per a Espanya. Fet en termes integradors i positius això podria ser bo. Però hi ha el perill que aquest patriotisme, en comptes de basar-se en la voluntat d’anar a més, de fer més i millor, senti la necessitat d’un enemic o d’una amenaça. Que cerqués un factor mobilitzador, per exemple, en el risc del trencament d’Espanya, en el perill que representaria una Catalunya suposadament insolidària i deslleial.

Esperem que no sigui així. I ajudem a fer que no sigui així. I sobretot, conscients que a Catalunya mateix, però també en el conjunt d’Espanya i a tot Europa, vivim un moment incert, nosaltres a Catalunya hem de reforçar els nostres valors, la nostra moral col·lectiva, la nostra autoestima —que amb tot el dret en podem tenir—, el nostre esperit d’obertura i alhora de la nostra consciència d’identitat, és a dir, curt i ras, la nostra força i la nostra energia morals. Perquè ens cal més bona política, i més competitivitat, i un bon Estatut, i més coses d’aquestes. Totes del tot necessàries. Però només amb elles no salvarem el país. Calen més actituds positives, exercici de responsabilitat a tots els nivells, reforçament de la voluntat.



29 de novembre





IDEES, VALORS I ACTITUDS



El CEJP ha organitzat properament un seminari titulat «Construint la societat responsable». No és la primera activitat pública del CEJP però aquesta és prou significativa per explicar-ne l’objectiu bàsic, per què dedica l’atenció sobretot a temes generalment poc discutits en el nostre món polític i intel·lectual, com ara la moral de la desvinculació, el sentit individual i col·lectiu de la responsabilitat, la consciència del bé comú, el joc de drets i deures, la cultura del jo, la contraposició entre drets individuals i drets collectius, la cultura del no… I també a l’anàlisi dels estats d’ànim col·lectius, és a dir, què és el que fa que un país (en general una collectivitat) tingui o no autoestima, que tingui dinamisme o caigui en l’apatia, que sigui optimista o pessimista, il·lusionat o escèptic.

De vegades, per fer entendre amb poques paraules el que volem fer a la Fundació, jo dic, irònicament, que ens dediquem a treballar sobre l’IVA, que en el nostre cas això no vol dir Impost del Valor Afegit, sinó Idees, Valors i Actituds.

Per biografia personal i per convicció em seria impossible regatejar gens ni mica la importància de la política, i en general de l’acció. Però no deixa de ser cert que l’acció política —i l’acció econòmica i social— està molt influïda per idees, valors i actituds que són prèvies a l’acció, que són com els fonaments de l’acció, i que donen força intel·lectual i també moral, i energia i consistència, a l’acció.

A hores d’ara els problemes d’Europa en bona part vénen d’una crisi d’idees, de valors i d’actituds. De rutina intel·lectual, de valors caducs, d’actituds toves i tristes. El pessimisme alemany i el desconcert francès en són exemples ben clars. I és del tot lògic que d’aquest cultiu no en pugui sortir ara un lideratge engrescador i constructiu.

No toca ara mateix parlar de Catalunya. Però també caldrà fer-ho. Perquè com s’ha dit i s’ha de repetir, amb el nou Estatut —suposant que tot vagi bé i tinguem un nou Estatut i que a més sigui bo— no n’hi haurà prou per enfrontar-nos als reptes que ara mateix tenim davant nostre. Caldrà a més que el país com a tal tingui idees clares, valors sòlids i sobretot actituds positives.

I un dels valors i una de les actituds a enfortir és precisament el sentit de la responsabilitat. Cadascú de nosaltres és responsable del progrés del país, de la seva cohesió i de la seva identitat. Cadascú de nosaltres és responsable del seu entorn, mediambiental però sobretot humà, és a dir, de les persones. Cadascú de nosaltres és responsable del nostre present, però també del futur, i per tant de l’esforç i dels sacrificis que ara cal fer per assegurar el futur de les noves generacions. Per tant, cal plantar cara a l’actitud que diu «de l’únic que m’he de preocupar és del present, del meu present». A la idea, molt estesa a la nostra societat, que l’únic que compta és l’autorealització.

Tot això pot semblar teòric i potser moralista, però finalment no hi ha política eficaç sense una base ètica i sense actituds constructives. Ni política ni economia ni, per resumir-ho, consolidació i progrés del bé comú.

Per això, amb aquest seminari el CEJP inicia una reflexió sobre el tema de la responsabilitat i del bé comú, en un intent —més enllà del soroll de cada dia— de posar bases més sòlides d’acció col·lectiva.



13 de desembre





PRECISIONS SOBRE NACIONALISME



No seria propi d’aquest editorial entrar en el tema de la discussió del nou Estatut des d’una perspectiva pròpiament política. No seria propi entrar en el redactat sobre el finançament, per exemple. Això ja ho discuteixen els representants del Parlament.

Ni tan sols hem d’entrar en el redactat de l’article 1 sobre si Catalunya és o no nació. És evident que, pel seu ideari, la Fundació creu que sí. Però no ha de prendre part ni en la discussió política ni en la votació que hi haurà sobre aquesta qüestió. En canvi sí que pot intervenir en el terreny que li és propi, que és el de les idees, els valors i les actituds. Sobretot perquè és en aquest terreny intellectual i de creació d’opinió on es posen les bases perquè la defensa de la nació —d’una nació com la nostra— sigui desposseïda de legitimitat. On el nacionalisme sigui objecte de crítica i sovint de desconsideració. I contra això sí que hem de reaccionar, perquè altrament no se’ns acceptarà no només que Catalunya sigui reconeguda com a nació, sinó fins i tot el dret de defensar la nostra identitat.

De nacionalista n’és tothom. I molt. I cada cop més. I no sempre amb una aplicació sana, positiva i convivencial. En són els països de la Unió Europea, dels més grans als més petits, n’és Espanya, en són els Estats Units, n’és la Xina, n’és Rússia, en són tots els estats. En són moltes escoles de pensament que s’autoqualifiquen de progressistes. En són molts que ni se n’adonen que en són. Però tots aquests neguen el dret que en siguem els països que tenim totes les característiques pròpies d’una nació però que no tenim Estat. Neguen, per exemple, que en siguem els catalans.

L’afirmació nacional de Catalunya no és un caprici, és una necessitat si no volem que Catalunya vagi perdent la seva identitat i caient en el deixatament.

El que sí que hem de fer és que la nostra versió del nacionalisme sigui integradora i inclusiva de cara endins i oberta i collaboradora de cara enfora. És evident que tota ideologia i tota doctrina política i social poden tenir, si s’apliquen malament, efectes negatius. Ha passat amb el socialisme i amb el liberalisme, i ha passat també amb les confessions religioses. Però justament el nacionalisme català, en la seva versió clarament majoritària, ha estat i és integrador i inclusiu de cara endins i obert i col·laborador de cara enfora. Molt més que el de tants i tants que es diuen no nacionalistes, però que a través de la seva política i la seva estructura d’Estat actuen en termes excloents i insolidaris.

Però a banda d’aquesta voluntat que hem de tenir de mantenir la línia justa del nacionalisme català, en la polèmica constant a què ens veiem sotmesos ens cal definir bé què entenem nosaltres i en el nostre cas per nacionalisme.

Concretament, com es pot definir el nacionalisme en el cas —que és el nostre— d’una nació no només sense ple reconeixement polític i institucional, sinó sotmesa a una forta pressió política, institucional i cultural?

Com es pot definir en termes positius i defugint possibles perversions?

De més d’una manera, per exemple:



1. Nacionalisme és la legítima acció política i intel·lectual d’afirmació, i si cal de defensa i reivindicació de la personalitat collectiva d’un país que té característiques de nació.

2. Nacionalisme és la politització (legítima i necessària) d’una identitat sociocultural (que necessita ser defensada políticament).

3. Nacionalisme no és una malaltia (un atac de malenconia), sinó una legítima politització de la diferència i una reivindicació de la personalitat.



I s’hi pot afegir una quarta consideració:



4. Ja que la possessió d’una personalitat i la consciència i l’autoestima que en poden derivar són condició de cohesió i d’iniciativa d’un país, el nacionalisme és un factor de progrés.



Finalment cal recordar que la pertinença a una col·lectivitat és una necessitat de la persona humana. És l’article 29 de la Declaració dels Drets Humans. Diu així: «Tota persona es deu a la comunitat, que és l’únic que li permet el lliure i ple desenvolupament de la personalitat».

Encara que finalment s’aprovés un nou Estatut, i que fos realment bo en el triple aspecte del reconeixement, de les competències i del finançament, els catalans haurem de seguir fent aquell plebiscit de cada dia sense el qual, deia Renan, no hi ha país, no hi ha nació. Mai quedarem del tot protegits de la pressió econòmica, política, cultural, lingüística i demogràfica del conjunt d’Espanya. Ni en un altre sentit de la globalització i de les tendències uniformitzadores a tot el món. Sempre caldrà defensar la personalitat del nostre poble. I això serà difícil de fer sense un sentit fort i actiu de país. Sense una potent consciència nacional.



27 de desembre





2006





de la responsabilitat a la fragmentació



Els comentaris que segueixen continuen el fil de debat del seminari «Construint la societat responsable» que vàrem celebrar el dia 14 de desembre i alguns d’ells s’inspiren en el llibre de Charles Taylor La ética de la autenticidad.1



1. El pensament dominant en el moment present, i que sovint es qualifica de pensament de la modernitat, ha anat derivant cap a un individualisme molt acusat. Probablement com a reacció, també intel·lectual, contra pensaments i sistemes polítics molt col·lectivistes. És el cas del feixisme i del nazisme, i del comunisme. I amb menys intensitat, dels pensaments i sistemes conservadors tradicionals.

Situats en la gran pugna ideològica política, econòmica i social que comença ja en el segle xix i que arriba fins avui entre el liberalisme i el socialisme, es pot dir que, en les seves versions extremes —i filosòfiques—, el liberalisme tendeix a reduir la societat a una aritmètica d’iniciatives individuals i el socialisme a reduir-la a un col·lectivisme negador de l’individu.



2. Ara a molts llocs d’Europa, i també a casa nostra, coexisteixen un model social socialdemòcrata (fruit de l’acció del socialisme democràtic i de la política socialcristiana) i una recuperació del liberalisme en la seva versió més social. De fet, es parla cada cop més de social-liberalisme.



3. El resultat és el model econòmic i social europeu que ha estat capaç de crear riquesa, distribuir-la, donar seguretat a la gent i consolidar la democràcia. Un molt bon resultat. Però que ara s’enfronta amb problemes de sostenibilitat econòmica, d’inseguretat social i de crisi greu de valors.

Perquè ha conduït a un cert despotisme tou, degut precisament al gran poder tutelar del sistema, a una minva de la responsabilitat personal i col·lectiva i a un excés d’individualisme.



4. Dic excés d’individualisme perquè l’individualisme té una cara bona i una de dolenta. Finalment l’home és la mesura de totes les coses. I la seva realització com a persona és primordial. Però en la formulació que ara en sectors amplis se’n fa, l’individualisme acaba essent negatiu.

Fa un temps que a Catalunya s’ha denunciat el que se n’ha dit la cultura del jo (molt relacionada per cert amb la cultura del no). I fa dos-cents anys un dels maître à penser avui més prestigiós, Tocqueville, distingia entre individualisme i egoisme.

El pas de l’un a l’altre es produeix quan l’autorealització personal —en ella mateixa bona— esdevé objectiu prioritari i únic. Objectiu excloent. I té efectes negatius per a la persona i per a la societat. D’antuvi pot semblar que no els té per a la persona, i sí per a la societat, però finalment el perjudici de la societat afecta greument la persona. Les persones —o els individus, com es vulgui dir— acaben essent víctimes d’una societat malalta. Taylor ho explica bé dient que «l’objectiu purament personal de l’autorealització és poc compatible amb un compromís intens amb la comunitat». I per tant amb l’interès general, amb el bé comú.



5. Conseqüències de tot això són, per una banda, la cultura del no i, per l’altra, la fragmentació social. Si l’interès general perd pes i la moral de la desvinculació domina, és a dir, el no sentir-se vinculat a res que no sigui un mateix, és lògic que es generalitzi el rebuig a tot allò que reclama l’interès general però que pot ocasionar alguna molèstia personal o simplement no reportar cap benefici personal. Així, tot això desemboca en una fragmentació de la societat. Es fragmenta fins i tot la protesta. A la nostra societat cada cop hi ha més protestes individuals i col·lectives petites. Això també té altres motivacions ideològiques que ara no comentaré. De fet, el tema de la fragmentació mereix un comentari a fons i des de molt diversos angles, perquè la fragmentació es pot produir per unes causes polítiques, socials, ideològiques, culturals, etcètera. I també per la desvinculació de molts envers l’interès general, per la pèrdua de sentit del bé comú. El contrari de la fragmentació és la cohesió, que ha estat i ha de ser sempre un bon objectiu prioritari de Catalunya.

És un tema vital pel nostre país. Però ara em limitaré a transcriure dues frases de Taylor que hem de tenir molt en compte:



«El resultat de la fragmentació és un poble incapaç de proposar-se objectius comuns i realitzar-los.»



«Una societat fragmentada és aquella que cada cop li costa més identificar-se amb la seva societat política com a comunitat.»



Dues frases per no oblidar.



10 de gener





TORNANT DEL NORD



Fa 30-40 anys els països escandinaus —i aleshores sobretot Suècia— varen ser el referent de molts de nosaltres, a Catalunya, pel seu model social avançat (l’anomenat estat del benestar), per la seva democràcia (no pas popular, com alguns volien aleshores, sinó netament occidental) i pel seu creixement econòmic.

Durant aquests anys a Catalunya, i a tot Espanya, s’ha avançat molt en aquests tres camps: polític, econòmic i social. I durant un parell de dècades el conjunt d’Europa ja no ha tingut Escandinàvia com a referent.

Ara ho torna a ser. Per què?

Perquè ara el gran interrogant europeu és veure com podem mantenir l’estat del benestar i, alhora, perfeccionar-lo. I en això els escandinaus ens tornen a passar al davant. Han tingut crisis greus —sobretot Suècia, i en part Finlàndia—, han vist perillar el seu nivell econòmic i molts avantatges socials. Però han reaccionat i tornen a ser països molt pròspers i socialment equilibrats. Però per això han hagut de fer unes quantes coses.

Una d’elles, donar un nou impuls a la seva economia, rebaixant impostos, fomentant la recerca i la innovació, impulsant la iniciativa empresarial. Una altra, retocant alguns aspectes de l’estat del benestar per fer-lo per una banda més equitatiu i per l’altra més sostenible. Finalment, apel·lant als valors que tradicionalment han estat la base sòlida de la seva societat: el sentiment col·lectiu, l’autoexigència, la capacitat de diàleg, la moral de l’esforç i de la disciplina.

Avui Escandinàvia torna a ser un referent. Ho torna a ser en un moment en el qual a molts llocs d’Europa hi ha una certa desorientació i un punt d’estancament. Val la pena tornar-s’hi a fixar.

Un últim comentari sobre això. Posats a fixar-nos en els països nòrdics —i ja que hem de deixar de banda Noruega, perquè la seva extraordinària riquesa pel petroli en fa un cas a part—, ara potser el país que pot tenir per nosaltres un especial interès és Dinamarca. És un país més flexible, amb més marge per a la iniciativa de la gent; menys corporatiu que, per exemple, Suècia. En tot cas una cosa és certa: el progrés social i econòmic de Catalunya dels darrers 30 anys ha estat molt important però ni estem al capdamunt ni tenim segur poder mantenir alguns avantatges aconseguits. Caldrà seguir treballant en la bona direcció.

Una cosa val la pena subratllar dels països nòrdics. Tots ells han reduït alguns avantatges socials a fi de fer sostenible el sistema, però el que no han tocat gens —en tot cas si ho fan és per incrementar-lo— és el suport que donen a les famílies i, en especial, als pares i mares de nadons i criatures petites. Per ells la família és un factor bàsic de solidesa i de progrés de la societat.



24 de gener





AMB L’ESTATUT NO N’HI HAURÀ PROU (2)



Fa un parell de mesos vaig escriure un article amb aquest títol a l’Avui.2 Deia que fins i tot suposant que al capdavall s’aprovés l’Estatut (aleshores això era molt dubtós) i que aquest fos bo, fins i tot que fos com l’aprovat en el Parlament el 30 de setembre de 2005, que fins i tot suposant això, amb l’Estatut no n’hi hauria prou per tirar el país endavant amb força i eficàcia.

Crec que el que aleshores deia encara és més veritat ara.

Donem per suposat que el nou Estatut serà millor que l’actual. Tal com ara estan les coses és possible que així sigui. Però és segur que no ens donarà del tot el grau de poder polític i administratiu que ens cal. Sempre caldrà aportar un suplement superior al normal d’iniciativa, d’esforç, de competència i d’ambició. Amb això ja hi comptem i molts cops ho hem fet. Però ara es donen unes circumstàncies particulars.

A Catalunya hi ha desconcert. Hi ha hagut una pèrdua d’imatge, tant Catalunya endins com de cara enfora. S’han fet ferides. I la relació amb la resta d’Espanya és pitjor que mai. Per altra banda, sembla que hi hagi una manca d’ambició. I les idees referents a la nostra societat no semblen especialment clares. I en certs aspectes s’ha instal·lat molta frivolitat. I com fa pocs dies deia Enric Juliana en una de les seves cròniques, sembla que en l’ambient domini la lamentació i la nostàlgia.3 I això malgrat que de moment la situació econòmica és bona, i que el consum tiba.

Tot plegat dit sense entrar en l’àmbit pròpiament polític, perquè no correspon fer-ho aquí.



És realment així? Val a dir que el que acabo de dir sembla que és compartit per força gent, però tot i així pot no estar-s’hi d’acord. Amb tot, seria imprudent i petulant rebutjar del tot que l’estat d’ànim no és prou bo per afrontar els reptes que tenim. Reptes de competitivitat, d’adaptació a noves tecnologies, d’immigració, de convivència i de cohesió, de progrés social, etcètera. I seria insensat ignorar també que a més de bons tècnics i bons empresaris, i una bona força de treball, i bones universitats, etcètera, un país necessita un bon estat d’ànim i una actitud positiva. Necessita que hi domini l’esperit constructiu, un sentit fort del bé comú, un sentiment il·lusionat i fèrtil. Que hi hagi autoestima i confiança. Els països no van endavant sense això. No hi van amb malfiança, rancúnia i enveja. No hi van si pateixen crisi de l’interès general. O si hi domina allò que n’hem dit la cultura del no.

En aquest sentit ara a Catalunya no anem bé. I si no ho superem, i per més que tinguem l’Estatut que desitgem, o el més semblant possible, si això no ho remuntem, no anirem bé.

Siguem ben conscients que si hi ha moltes coses que no van bé, projectes que no tiren endavant, posicions que es perden, molt sovint no és culpa de tenir un Estatut més o menys bo, o d’un finançament insuficient, sinó de nosaltres mateixos. Posaré quatre exemples, i per desgràcia en podria posar quatre-cents.



1. Si no es construeix el quart cinturó del Vallès no és per manca de diners (en els Pressupostos de l’Estat hi ha hagut més d’un cop quantitats assignades) ni per mala voluntat del Ministeri, sinó per l’oposició d’alguns ajuntaments, per l’oposició radical d’alguns grups ecologistes, i ara per desacord intern del govern de la Generalitat. Res d’això té res a veure amb l’Estatut.



2. Si en un poble del Vallès dues empreses importants acaben desistint d’instal·lar-hi fàbriques que donarien feina de qualitat a centenars de persones és per l’oposició política i mediambientalista que hi ha fet l’Ajuntament. Aquestes fàbriques pot ser que ens les trobem a l’Aragó, per exemple. O qui sap on. En temps d’amenaça de deslocalització això és greu. I no haurà estat culpa de l’Estatut.



3. Si els estrangers que viuen a Catalunya i que fan l’esforç d’aprendre català es troben que quan intenten parlar-lo quasi tothom els parla en castellà i no valora ni agraeix el seu esforç —cosa que fa que sovint desisteixin—, això no té res a veure amb l’Estatut.



4. Si l’aeroport de Barcelona —que és peça clau de la nostra competitivitat— va perdre anys per la dificultat de posar d’acord les administracions, els ecologistes, les urbanitzacions, els partits polítics, etcètera, això no va ser culpa de l’Estatut, fou culpa nostra.



Culpa, tot plegat, d’una mentalitat més aviat obstruccionista, poc capaç d’entendre el que és l’interès general, molt orientada a la queixa i a la protesta. Si no superem això, amb l’Estatut no n’hi haurà prou.



8 de febrer





SENSE POLíTICA UN PAÍS NO VA ENDAVANT



Actualment s’insisteix molt en la crisi de la política —dels polítics i de la política— i en la necessitat que la societat civil es mobilitzi. La forma com han anat les coses a Catalunya durant els darrers temps ha intensificat aquesta petició, i els mitjans de comunicació i les entitats de tota mena hi insisteixen un dia sí i l’altre també. I des d’aquest mateix butlletí també ho hem reclamat.4

Això és així, i sempre ha estat així. Un país amb una bona classe política però sense una realitat social consistent —suposant que això sigui possible— no se’n sortirà, i la seva classe política fracassarà. A l’inrevés, si un país té una mala classe política però té una societat civil forta, és a dir, amb valors sòlids, cohesió, capacitat creativa i líders socials, pot aguantar durant anys i, segons com, bastants anys. Però finalment se’n ressentirà, i molt.

En tot cas ha de tenir dirigents que, sense ser polítics, puguin incidir en la política. Però tot i això acabarà imposant-se un fet, i és que sense política l’acció de direcció d’un país i d’una societat resulta molt deficitària, perquè acaba esdevenint una societat sense política i sense institucions sòlides (i respectades).

Això sempre és així, i arreu. Entre altres raons perquè hi ha decisions que només poden prendre els polítics. Hi són justament per això: per prendre decisions en el marc de l’interès públic i de l’interès general. La societat civil molt sovint no les pot prendre perquè no té els instruments adequats. Pot ser que sigui una societat civil molt poderosa, que fins i tot —i això tampoc no és bo— condicioni el món polític, però finalment moltes decisions són polítiques. Encara que només sigui perquè el món polític disposa legalment dels instruments per fer-ho. Però també —i sobretot— perquè els polítics, per ofici i per posicionament davant dels problemes, tenen, o solen tenir, més sentit del bé comú, més visió de conjunt i de l’interès general que els particulars. Perquè en la societat civil, en una part important, hi juguen molt —tot sovint legítimament— els interessos, les visions sectorials i parcials. Fins i tot en els temes més nobles i més justificats, la visió de l’individu molt sovint és més parcial que la del polític.



Tot això ara a Catalunya és més actual que mai. Com a mínim per quatre motius.



1. Perquè arreu, i especialment a Europa, hi ha una crisi greu del prestigi de la política i dels polítics.

2. Perquè a Catalunya vivim un moment de desconcert a causa de l’evolució política i social d’aquests darrers temps.

3. Per tot el que s’ha produït entorn del projecte d’Estatut, amb incidència també de la crispació i hostilitat que s’ha produït en el conjunt d’Espanya.

4. I perquè, realment, com tants cops hem dit, amb l’Estatut no n’hi haurà prou. I perquè tot això es produeix en un moment en què Catalunya, com a país, com a societat, com a cultura i per la conjuntura econòmica, es troba davant d’una gran cruïlla.



Per tant, totes les mans seran poques. Totes són necessàries. En primer lloc, les de la societat civil, que per cert ara viu una circumstància que sembla la inversa de la que hi havia quan es va aprovar l’Estatut del 1979. Aleshores la societat civil, que havia aguantat en gran part el pes del país, va considerar que havia arribat l’hora dels polítics, i que ella, si més no una mica, es podia enretirar. Ara sembla que passi el contrari, que pensi que encara que a través de la política s’aprovi un nou Estatut, recau novament en la societat civil una responsabilitat molt gran. És una bona notícia que així ho cregui, i que d’acord amb això actuï. Però sense que això comporti ni poc pes de l’acció política del conjunt de Catalunya, ni poca consistència, ni poca qualitat. És clar que això en bona part depèn dels polítics. Però la societat n’ha de ser conscient i hi ha d’ajudar: les entitats culturals i ciutadanes, el món empresarial i sindical, l’Església, els mitjans de comunicació, tothom. Simplement, la gent.

El moment és difícil. Però també prometedor, a condició que hi hagi una acció global potent.



Aquesta defensa que faig de la política5 val per a tothom. També val per a la gent jove.

Poques coses m’han fet tan feliç durant aquests darrers mesos —precisament durant aquests mesos tan convulsos— que diverses vegades grups de gent jove, des dels 17-18 anys fins als 30-35, m’hagin demanat que els vagi a parlar de la vocació, de l’ofici i de la raó de ser de la política. Contràriament al que alguns diuen, jo crec que està arribant una nova joventut amb bona formació, qualitat humana i ganes de fer. Convé molt que sàpiga destriar el gra de la palla i valorar el que la política pot tenir de bo, i sobretot el que pot tenir de necessari.



21 de febrer de 2006





VE UNA NOVA JOVENTUT



He rebut una carta d’un exbecari a la Universitat de Califòrnia a Irvine, que em parla de les seves impressions al cap d’un temps de tornar a Catalunya. Està content d’haver tornat. El país, després d’anys d’absència, no l’ha decebut. I diu coses com aquestes: «Molts becaris hem tornat perquè creiem en Catalunya».

Però afegeix, a cavall de l’optimisme i d’un sever toc d’atenció: «Vivim moments relativament fàcils amb futurs difícils. Tant més difícils com més s’adormi el país i es distreguin els polítics». I un altre exbecari, també retornat, escriu: «Tots tenim drets i deures, i jo he volgut fer els meus deures com a ciutadà de Catalunya». I m’explica tot el que està fent, tècnicament i empresarialment.

I després em trobo amb tota una sèrie d’intervius (El Punt) que Manuel Cuyàs ha fet a joves d’entre 24 i 35 anys. Aquests no s’han mogut d’aquí, i hi ha pagesos, físics, escriptors, cuiners, etcètera. Gent ben diversa, però que tenen en comú l’ambició de fer coses que valguin la pena i se senten capaços de fer-les.

Val la pena veure com en Cuyàs explica la seva decisió de fer aquesta sèrie d’intervius. Diu: «Em va portar a fer aquesta sèrie la meva revolta personal contra la gent gran que diu que els joves no saben ni valen res, que estan pitjor educats i formats que “els d’abans”. No pot ser, em deia jo, que gent que ha seguit plans d’estudis millors que els nostres, que han accedit a la universitat, que són ciutadans europeus, que surten a l’exterior per completar estudis, etcètera, siguin pitjors que “els d’abans”, que no tinguin discurs. He trobat quinze persones que tiren per terra els tòpics. I em consta que la sèrie ha fet forat perquè me l’han comentada. Me l’han comentada altres joves que, sentint-s’hi retratats, han vist que ells mateixos no són tan dolents com de vegades es diu».

I així és. O almenys així pot ser que sigui. No és que no siguin tan dolents, és que són bons o almenys estan en condicions, i en tenen, de ser bons. És a dir, hi ha molta gent jove, grosso modo, entre 20 i 35 anys, que pot constituir, si continua fent bé la seva feina i les circumstàncies no els són molt desfavorables, un molt bon relleu generacional.

I en les trobades, dinars i sopars amb empresaris joves t’adones que hi ha una efervescència creativa, sobretot en el camp de les noves tecnologies. Que es creen empreses, que moltes probablement no sobreviuran, però d’altres sí, i en conjunt es nota creativitat, modernitat i il·lusió.

Això val per tota l’escala social. I per tot el territori. Personalment puc dir que n’he trobat a tot arreu. Són una minoria, però sempre ha estat així. Són arreu i amb prou qualitat i quantitat per arrossegar una generació, per fornir el nucli impulsor d’una generació, primer, i del país després.

Repeteixo. Recentment n’he trobat a Bellvitge. N’he trobat parlant amb estudiants de la Universitat de Lleida, i amb pagesos joves de les Garrigues. N’he trobat entre els estudiants catalans a les universitats de Califòrnia i d’Alemanya. N’he trobat entre fills de la recent immigració no europea. N’he trobat en els ambients empresarials. N’he trobat entre gent jove del món literari. N’he trobat en tota l’escala social.

Com deia, crec que ve una nova joventut. De qualitat. El temps dirà si realment és així. Dependrà sobretot d’ella mateixa. Però també del fet que, com reclamava aquell exbecari, «el país no s’adormi i els polítics no es distreguin». Del fet que el conjunt de la societat conreï el sentit de la responsabilitat, opti per l’optimisme i el positivisme i s’encari decididament amb el futur.



10 de març de 2006





PATRIOTISME, NACIONALISME, CONSTITUCIÓ



Aquests dies s’ha parlat molt de nació. Que si Catalunya és o no és una nació, que si el nou Estatut l’ha de reconèixer o no com a nació, etcètera. S’ha discutit molt sobre nació i nacionalitat i entitat nacional i nació històrica, o sobre signes i símbols nacionals.

Per als catalans no és una discussió fàcil. I no només pel rebuig que provoca a la resta d’Espanya, que és molt fort, sinó perquè —es vulgui o no— reclamar el reconeixement de nació respon a un pensament i a una política nacionalistes. I aquí i a tot Europa, entorn de la idea del nacionalisme hi ha molta discussió, molta confusió, molta insinceritat. I molts complexos.

Qui no és nacionalista? Quin país no defensa la pròpia identitat? Cap. I així ha de ser. El mal és que efectivament hi ha països que no s’aturen aquí, és a dir, en la defensa d’una llengua, d’una manera de ser, d’una cultura, d’un patrimoni històric, d’uns legítims interessos econòmics, d’uns valors comuns. Ni pretenen configurar el propi país d’una manera inclusiva, integradora i convivencial. Convivencial a l’interior, entre els propis ciutadans, i convivencial de cara enfora, amb les altres nacions. Hi ha molts països que, tot i que diuen el contrari a tort i dret, actuen en termes de mal nacionalisme en economia (vegi’s el que passa amb les opes i els anomenats «campions nacionals» empresarials), en termes lingüístics (vegi’s la reacció de francesos, espanyols i italians, etcètera, cada cop que la seva llengua no té traducció simultània en un congrés), o vegi’s com la resurrecció del nacionalisme estatalista posa en perill el procés d’unificació europea. Etcètera. I justament des d’aquests nacionalismes excloents, poc cooperadors i sovint poc o gens respectuosos amb altres cultures, llengües i identitats se sol justificar, desacreditar i condemnar la defensa que alguns pobles han de fer de la seva personalitat col·lectiva, dels seus drets polítics, culturals, socials i econòmics.

Els catalans no hem de fer cas d’aquestes crítiques que són interessades i fins i tot poc ètiques, perquè són hipòcrites. Són una cortina de fum.

Perquè, què és el nacionalisme en el nostre cas, és a dir, en el cas d’una nació no només sense ple reconeixement polític i institucional, sinó sotmesa a una forta pressió política i institucional i cultural? Com es pot definir en termes positius i defugint possibles perversions? Es pot definir com la legítima acció política i intellectual d’afirmació, i si cal de defensa i reivindicació de la personalitat col·lectiva d’un país que té característiques de nació. O com la politització (legítima i necessària) d’una identitat col·lectiva que necessita ser defensada i reconeguda políticament.

Res d’això no pot ser qualificat d’insolidari, d’excloent o d’agressiu. No hem de tenir cap complex.

Ben al contrari. Ara entrem en una etapa en què el sentit d’identitat torna a ser central. El sentit d’identitat, no l’estatalisme. I com dèiem, què és la defensa del sentit d’identitat sinó nacionalisme? Nacionalisme del millor si es fa amb mentalitat de respecte envers els altres, amb esperit integrador de cara endins, cooperador de cara enfora i respectant la prioritat de les persones. Que és com l’hem entès i l’entenem a Catalunya.

Això ho hem de defensar sense complexos. Aquí a Catalunya, i a Madrid, a Brussel·les, on sigui. Tenim un historial molt net des del punt de vista democràtic, des del punt de vista del que en podríem dir el reformisme espanyol, des del punt de vista europeu i europeista, des del punt de vista de la creació de l’estat del benestar, de la immigració, de la convivència, de la promoció social. I tot això pacíficament. El país que el nacionalisme català ha volgut construir, i en bona part ho ha fet, té tot això en compte. Fins i tot ha contribuït al progrés polític i econòmic de tot l’Estat i a la seva integració a Europa.

Per tant, què té tot això de dolent? En què es basen els que el critiquen des de posicions polítiques i intel·lectuals espanyoles i europees, i que justament molt sovint practiquen, hipòcritament, un nacionalisme, aquest sí, exclusiu, antieuropeu, i a voltes fins i tot xovinista? I com s’ha d’anomenar un moviment que defensa la realitat nacional i l’autogovern de Catalunya?

Per cert que aquests dies, i a cavall de les discussions sobre l’Estatut, ha quedat molt de banda un discurs molt sovintejat aquests darrers anys a Espanya, que era el del patriotisme constitucional. Un discurs que consisteix a treure importància a tot el que és identitat, consciència i sentiment, a tot el que són nexes afectius i conviccions compartides, a tot el que són referents no estrictament jurídics, a tot el que és sentiment profund de pertinença, i a basar-ho tot en una convivència contractual. D’acord amb aquest criteri el que existia abans de la Constitució no compta o compta molt poc.

Evidentment no compten els drets anteriors, però tampoc són decisius els fets bàsics d’identitat. Això només és relativament greu si el fet identitari està ben consolidat i del tot reconegut, però si no és així —i en el cas de Catalunya no és ben bé així— representa un perill greu per la nació que no és dominant.

Per cert que contraposar patriotisme i nacionalisme és artificiós. Sempre que amb l’afegitó de constitucional el patriotisme no quedi buit de contingut. Diuen que el patriotisme no va contra ningú, que només significa estimar el propi país. I si l’ataquen, si li posen en perill la seva llengua i la seva cultura i la seva capacitat de desenvolupar-se, què fan els patriotes? Suposo que defensar-lo. Si la seva pàtria és amenaçada —perquè, naturalment, el patriotisme pressuposa que hi ha pàtria— se suposa que els que senten el patriotisme l’han de defensar. Tot plegat és un joc de paraules. És voler evitar una paraula —nació— que té més força política i jurídica que pàtria. I a la que per tant no s’ha de renunciar, ni cal, tractant-se, com tants cops he dit, d’un nacionalisme integrador i inclusiu, cooperador i convivencial de cara endins i de cara enfora. Com és i ha estat el nostre.

Però com deia, a l’hora de la veritat de discutir sobre l’Estatut, tot això ha quedat molt de banda, i de la pitjor manera. Han tornat a sortir las esencias patrias i no només per part d’uns quants indocumentats i demagogs, sinó per persones d’alt nivell acadèmic i polític. I no només per part de gent de dreta tradicional, sinó també de sectors anomenats progressistes. Reduir-ho tot a un pur contracte, ex novo, sense arrels, sense elements de cohesió mental i sentimental, sense lligams culturals, tot això havia de valer per a nosaltres, però no per a ells.

El concepte de patriotisme constitucional fou molt defensat per polítics i juristes espanyols durant els anys de la Transició, i avui encara s’utilitza. Però a l’hora de discutir si Catalunya és o no és nació i se l’ha de reconèixer o no com a tal han reaparegut els arguments més tradicionals del nacionalisme espanyol de dretes i d’esquerres.

Recordem que qui va inventar aquest concepte de patriotisme constitucional foren els alemanys immediatament després de la Segona Guerra Mundial. I s’entén.

Es podria dir que Alemanya havia estat el país de la filosofia moderna, el país de la millor música, el país capdavanter de la ciència. Però de cop i volta inexplicablement i dolorosament es va convertir, també, en el país de l’Holocaust. Weimar —la ciutat de Goethe— està tocant a Buchenwald. Els alemanys varen tenir necessitat de tornar a començar. Sobre bases poc vinculades al passat. Sobre un nou contracte molt estrictament jurídic i racional. Fou la Constitució de 1949 i el concepte de patriotisme constitucional.

És clar que de tota manera no podien esborrar mil anys d’Història, des de Carlemany a Luter, des de la seva literatura a la seva música, des de l’Aufklärung (la Il·lustració alemanya del segle xviii) fins a les seves universitats. Tot això havia constituït la nació alemanya, i la constitueix. Però no en parlaven gaire. Perquè l’Holocaust havia significat un gran desastre moral. Tot el d’abans de 1945 ho tenien com mig amagat, també la idea de nació. Ara de mica en mica tot el que de bo hi ha hagut en la història d’Alemanya torna a aparèixer.

Però els catalans no tenim aquest problema. Històricament hem estat bons o dolents, segons els casos, com tots els pobles. Però els esdeveniments més aviat ens han obligat des d’un punt de vista identitari a defensar-nos. I demogràficament a obrir les portes i a integrar gent de fora. I políticament a desenvolupar-nos en marcs més grans que l’estrictament nostre. I intel·lectualment a combinar l’enfortiment intern amb la projecció exterior. I això, tot plegat, fa que siguem el que som: una nació catalana en el marc espanyol, no gaire gran i amb limitacions polítiques, però dinàmica, que ha defensat i defensa la seva identitat, i alhora oberta al món. I que sempre ha apostat per la convivència i la pau.

Defensar aquesta nació es pot fer sense por, sense complexos, sense recances històriques. Sense eufemismes.



14 de març





NO ENSABONAR



Torno al tema de la joventut. Per les respostes a l’editorial del dia 7 de març i de l’article a l’Avui del dia 18 de març, m’adono que interessa, i no d’una manera acadèmica o d’estudi sociològic rutinari. Interessa amb preocupació i esperança alhora.

Començo per una precisió. No és cert, com s’ha dit arran d’aquests escrits meus, que jo hagi tingut una visió pessimista de la joventut. Ben al contrari. Ni ara ni anys enrere. En són testimonis molts escrits meus i moltes iniciatives. El que passa és que no els he donat peixet, que és una altra cosa. Sobretot els polítics s’han fet un tip d’ensabonar la gent jove. I no només els polítics. La societat en general ha oscil·lat entre l’ensabonament i una crítica rutinària, el ja popular i clàssic «gent jove, pa tou». D’això, del «gent jove, pa tou», no val la pena que en parlem. Té poca consistència i és joc perillós. De l’ensabonament sí que cal parlar-ne.

Una vella anècdota. Devia ser l’any 1981, durant la meva primera presidència de la Generalitat. Va venir-me a veure el Consell Nacional de la Joventut. Havien preparat tot un informe sobre drets i deures dels joves, de moltes pàgines. Hi havia un llistat molt llarg de drets: l’habitatge, el treball estable en acabar els estudis, la remuneració dels estudiants, el dret als ajuts econòmics per a les iniciatives juvenils, el dret dels nois d’anar a les habitacions de les noies (i viceversa) a les residències i en els albergs, la llibertat sexual, etcètera. Molts drets i de tota mena. Alguns realment inversemblants. Però no hi havia ni un deure. Jo els vaig dir: «Això està molt bé, però veig que hi falta la segona part». Ells varen quedar sorpresos, i em varen dir que no hi faltava res, que allò era tot l’informe. Jo els vaig dir que hi faltava la part dels deures: «Estic d’acord que reclameu a la societat tots aquests drets, però vosaltres què penseu donar a la societat? Què pot esperar la societat de vosaltres?». Ho vaig dir amb to crític. Varen quedar molt parats. No hi havien pensat. Em varen dir que ho havien presentat a la Comissió de Cultura del Parlament i que els diputats els havien felicitat amb entusiasme. «Doncs jo no us felicito. Més aviat critico que hagueu caigut en la inflació de drets sense ni recordar-vos que teniu deures. Per tant, no us accepto l’informe que em porteu. Torneu d’aquí sis mesos amb la segona part, la dels deures.»

No varen tornar.

Jo no he tingut mai una visió pessimista dels joves. El que he tingut, i tinc, és una visió exigent. Però és veritat que sempre he cregut que ser jove és difícil. I que cal entendre les seves dificultats.



Dit això, crec pertinent insistir en el tema dels joves d’avui en dos aspectes:



1. És un tema d’una gran complexitat, perquè no hi ha una joventut, sinó unes quantes joventuts. Amb objectius i actituds ben diferents. I amb possibilitats inicials també diferents.



2. És cert que les coses eren més fàcils fa trenta o quaranta anys que ara. Aquí i a tot Europa. Per tant, quan dic, en sentit positiu i esperançat, que ve una nova joventut no dic que ho tindrà fàcil. No ho tindrà fàcil. Dic que crec que hi ha sectors importants de gent jove que tenen mentalitat positiva i ganes de fer coses, que practiquen la moral de l’esforç i que, a més, estan preparats, a nivells i en àmbits diversos. Afegeixo que entre ells n’hi ha un bon percentatge que a més tenen sentit del bé comú i ganes de fer servei a la col·lectivitat. Que reclamen els seus drets, però que saben que tenen deures i els assumeixen. I que no cal que se’ls ensaboni. Que cal que s’hi compti, això sí.



21 de març





EL DIÀLEG COM A VALOR



El diàleg és una conversa entre dues o més persones, mitjançant la qual s’intercanvia informació i es comuniquen pensaments, sentiments i desitjos. Les seves característiques són: en primer lloc, que les persones que parlen reben el nom d’interlocutors; i en segon lloc que el diàleg sol ser molt expressiu, ja que intervenen els gestos, l’entonació i l’actitud. A més el bon diàleg sol ser espontani, i s’utilitzen frases curtes que puguin fer els missatges més entenedors.

De la mateixa manera, en un bon diàleg es respecta qui parla, s’utilitza sempre un to adequat, no parla tothom alhora, s’ha de saber escoltar abans de respondre, s’ha de pensar en el que diuen els altres i, sobretot, admetre les opinions alienes. També requereix una certa empatia, posar-se en el lloc de l’altre. Podríem dir que no és la solució dels problemes sinó el camí que la pot fer possible. En qualsevol problemàtica el diàleg esdevé el pas previ a la negociació. Fins aquí tot el que hem dit és, com se sol dir, «de manual».

El diàleg ha estat i és l’avançada de la negociació i la posterior entesa. Com a valor el trobem en els diferents àmbits i nivells de crisi. És útil en l’esfera privada, en la convivència més propera i en les relacions polítiques quan els conflictes greus s’originen entre els pobles i nacions. I potser és en aquest darrer camp, el de la política, on el diàleg sembla més difícil d’acceptar i més complicat de posar en pràctica. La ideologia i la dialèctica porten sovint a allargar els estats de crisi i enfrontament. El discurs polític que dibuixen les situacions de conflicte és molt fàcil d’arrelar i extremament difícil de canviar. No parlem ja de posicions polítiques el manteniment de les quals pressuposa rèdits electorals immediats o fàcils. No obstant això, la realitat històrica i la fotografia mundial de les crisis solucionades o en vies de solució ens assenyalen la força del diàleg i els rendiments de tot tipus que aquest comporta en el futur immediat dels pobles i dels homes. Els exemples no són pocs: Irlanda, Palestina, Sud-àfrica, etcètera.

Des de la setmana passada el valor del diàleg s’ha imposat a Euskadi. Caldrà tenir molt present totes i cada una de les característiques del manual. Ens hi juguem massa.



28 de març





LA POR (I LES PORS)



Fa un parell d’anys l’aleshores ministre d’Economia i de Treball del govern alemany del canceller Gerhard Schröder va fer unes declaracions en què deia més o menys el següent: «El problema d’Alemanya no és l’atur. Perquè l’atur és la conseqüència d’un problema previ. El nostre problema és la por. La manca de confiança. Això fa que no consumim i que no invertim prou. I això frena o paralitza la nostra economia. I crea atur».

Poc o molt per aquell temps vaig tenir una conversa llarga amb el que aleshores era el president de la República Federal, Johannes Rau, traspassat fa poc. Era una gran persona. I em va dir quelcom molt semblant. Li preocupava molt el futur immediat d’Alemanya precisament perquè veia la gent pessimista, poc il·lusionada, amb poca confiança en el futur. Amb el que els alemanys en diuen una mala Stimmung, una mala actitud. I també deia que per això el consum era molt baix, i l’estalvi alt. Massa alt. Un estalvi que era fruit de la por. Perquè l’estalvi és bo si no és excessiu i no va acompanyat d’un refús de prendre iniciatives. I per això mateix la inversió era insuficient, perquè la inversió també és una aposta de futur. I quan li vaig donar dades sobre la quantitat d’hipoteques que es feien a Catalunya se li varen posar els ulls en blanc: «Això aquí és impensable», va dir. I és que per firmar una hipoteca cal confiança, cal sentir-se segur, cal una actitud (una Stimmung) valenta.

Rau va dir encara una altra cosa: «I com que tenim por, no consumim, no fem hipoteques i no tenim fills». D’això tampoc no en tenim nosaltres. En tenim fins i tot menys que els alemanys. Hi juguen més factors, en el nostre cas molt preocupants. En parlarem un altre dia.

De por en té tot Europa. Por de perdre nivell de vida, por de les deslocalitzacions, por que es reformi l’estat del benestar, por per les pensions, por per la immigració, por per totes les malalties hagudes i per haver. Por per la pèrdua de referents. Por per la crisi de valors, que fa perdre seguretat moral i confiança social. Molta por. Pors de tota mena.

A França això es veu tant o més. França té por d’Europa i per això vota no a la Constitució europea. Té por de no estar prou protegida per l’Estat, la gent vol que li donin seguretat en tot. Té por de la competència de l’economia oberta, tant a nivell empresarial com dels treballadors (el «lampista polonès»). Té por de la globalització i se sent insegura en la seva identitat tot i ser un país poderós.

Val a dir que a Espanya i a Catalunya les coses es veuen millor. Perquè hi ha més creixement econòmic, perquè la mentalitat del país és més jove i més fresca, més alegre. I perquè en general les perspectives de progrés són més grans. I potser també per una certa excitació, per un punt d’eufòria excessiva, que no és segur que estigui del tot justificada. Que de moment actua. Però que pot deixar d’actuar si no es prenen ara les mesures pertinents.

Tenim una barreja de por i d’alegria. Tenim el consum, fins i tot un cert hedonisme i una certa despreocupació, però tenim la incertesa del futur, dificultats en el treball. Tenim un notable creixement, un nivell de vida que ha millorat, però ens preocupa la immigració i les deslocalitzacions. En resum podem dir que ens trobem en un moment incert, que tant podem anar amunt com estancar-nos, i de fet recular. Dependrà de les idees clares que tinguem sobre el nostre país i la nostra societat, però sobretot dependrà de l’actitud de la nostra gent.

Dependrà que no ens deixem arrossegar cap a la queixa sistemàtica, cap a la protesta sense proposta tan típica del nostre temps. Ni cap a la cultura del no. Dependrà que la gent, i sobretot la gent jove, no pensi que li donaran tot fet. Perquè no serà així. I que en canvi confiï en les seves possibilitats, i en les del país, que malgrat tot són grans.

Som en una cruïlla. Si ens domina la facilitat i la por anirem avall. Per això és tan important que es treballi en el camp de les idees, dels valors i de les actituds. En la pedagogia de la responsabilitat. En la de la moral de l’esforç. En la del sentit del bé comú i de l’interès general. Que a la gent, i especialment a la jove, se li demanin iniciatives i ambició i que al mateix temps se l’acompanyi. Que tothom que ho pugui fer, o li correspongui fer-ho, acompanyi. Que se sigui generós amb ella. Començant pel govern i acabant per tota mena d’entitats.

Que el primer fracàs no condemni, ni faci defallir. Que el que tenim de bo sigui subratllat i utilitzat. Que hi hagi esperança.

Hi ha motius per tenir por. I n’hi ha per tenir confiança. Que predomini la por o la confiança dependrà de l’actitud que tinguem. Que tinguin els polítics, que tinguin els mitjans de comunicació, que tinguin els mestres i professors, que tinguin els empresaris, els sindicalistes, que tingui tota la gent amb responsabilitat, capaç de crear opinió i estat d’ànim.

Tenir por forma part de la naturalesa humana. I hi ha circumstàncies en què s’entén que se’n tingui. Però el progrés de les persones i dels pobles passa precisament per superar la por, per superar les pors.



4 d’abril





PRAT DE LA RIBA



Ara que tindrem el nou Estatut és oportú recordar la figura de Prat de la Riba. Recordar-la i recuperar-la perquè sembla que s’hagi perdut, o que no hagi existit. I en canvi la Catalunya d’avui no seria el que és sense la seva obra intel·lectual, política i institucional. I sense la seva manera de fer.

Tot i saber que la Mancomunitat era un instrument de govern molt modest, és oportú recordar que es va proposar treure’n tot el profit possible, i més. I dignificar-la. Fer que fos un autèntic govern en molts aspectes, i voltar-la de prestigi, a fi que els catalans la veiessin amb afecte i confiança, i amb respecte. És una lliçó a tenir en compte sempre, però especialment ara.

I ho va aconseguir. Va infondre a la gent la sensació que s’estava construint un país. D’una manera ordenada, serena i ambiciosa. Comptant amb tothom que volgués participar en aquesta tasca. Ho va fer creant institucions: l’Institut d’Estudis Catalans; l’Escola d’Administració Local; la Biblioteca de Catalunya; l’Escola Superior d’Agricultura; l’Escola de Bibliotecàries; l’Escola d’Infermeres; l’Escola de Directors d’Indústria, i un llarg etcètera.

Ho va fer normalitzant la llengua i donant a la seva defensa i projecció una atenció prioritària. Ho va fer donant una base doctrinal i intel·lectual al catalanisme, fent de Catalunya la prioritat de la seva acció de govern. Ho va fer introduint la idea d’excel·lència en moltes de les seves iniciatives i, per tant, prestigiant el país. Ho va fer situant Catalunya de ple en l’àmbit cultural i científic d’Europa. Ho va fer guanyant-se el respecte de tothom, també dels que en moltes coses no coincidien amb ell.

Per què un personatge així sembla que no hagi existit? En tot cas, de la seva obra en bona part encara en vivim. Però aniríem millor si el seu exemple d’home de govern, de generador de confiança i autoestima i d’ordenador i constructor d’un país fos més tingut en compte.



18 d’abril





SOBRE LA LOE (I EL PACTE NACIONAL D’EDUCACIó)



Des de la Fundació Centre d’Estudis Jordi Pujol ja vàrem donar alguns tocs d’alarma respecte al que podria ser la nova Llei d’Educació, la LOE.6

Tot semblava indicar que anàvem cap a una accentuació dels defectes ja evidents a la legislació i la pràctica actuals, i que algun cop hem definit com una ideologia pedagògica dominant negativa. També semblava que es pretenia —a través de la nova llei i a Catalunya especialment també a través del Pacte Escolar— atacar molt a fons l’escola concertada, malgrat les garanties que li dóna la Constitució. I en contra de la idea, cada cop més estesa a Europa —per exemple, a Suècia i a la Gran Bretanya, és a dir, als països més reformistes—, que cal donar més llibertat d’opció als pares.

Les coses han anat millor del que es podia témer. Perquè el projecte inicial de la Llei contenia tots els tics i tots els tòpics que han incidit negativament sobre el nostre ensenyament des de fa més de 30 anys: poca moral de l’esforç, paper disminuït dels directors, poca avaluació dels coneixements, possibilitat de passar de curs amb tres o quatre assignatures importants suspeses, poc reforçament del paper dels mestres, dret de vaga dels alumnes, etcètera. Per altra banda, tenia una orientació clarament hostil respecte de l’escola concertada.

Molts d’aquests aspectes han estat esmenats, totalment o parcialment. No ha sortit la Llei que realment convindria des del punt de vista de l’eficàcia pedagògica i s’ha mantingut una certa pressió sobre l’escola concertada, però en conjunt és millor del que es podia témer. I s’ha suavitzat la confrontació social.

Ara falta que la Llei sigui aplicada rectament. Perquè es noten massa les ganes d’alguns sectors de mantenir una ideologia educativa ja superada a tot Europa, pròpia de 30 anys enrere. I també les ganes d’anar arraconant i laminant de mica en mica l’escola concertada. Malgrat que això no té en compte la realitat ni el dret d’opció educativa que consagra la Constitució.

Haver de tenir en compte la realitat i l’eficàcia de l’ensenyament i el dret de la gent és el que explica, per altra banda, que s’hagi signat un Pacte Nacional de l’Educació que s’assembla poc al que sempre havien reclamat el tripartit i alguns sindicats. És bon senyal que el realisme i l’objectivitat s’hagin tingut en compte. Que alguns, i no pocs, s’hagin desdit del que sempre havien dit. Les coses no es veuen igual des de l’oposició —una oposició que sovint fou poc responsable i demagògica— i des de la responsabilitat de govern. Ara s’adonen que si l’escola concertada desaparegués o es reduís molt, tot el sistema escolar entraria en crisi. I també que si l’escola autoritària i molt rígida era dolenta, també ho és l’escola molt permissiva, l’anomenada «escola dolça» per alguns, i que fa dècades que no parla de la voluntat, que ignora la importància de les normes i dels coneixements i que desprotegeix mestres i directors.



26 d’abril





ELS PROGRESSISTES SÓN REACCIONARIS?



És el títol d’un article de Vicente Verdú —poc sospitós de conservador— a El País del 27 d’abril. En transcrivim alguns paràgrafs.

«El progresismo nacido como la deriva más jovial del marxismo padece estos años las graves dolencias de la edad. Sin ir más lejos este gobierno de etiqueta socialista practica a menudo un rancio recuelo progresista que ha mostrado la indiscutible dimensión del mal. Porque del mismo modo que un romanticismo a destiempo transforma el arrobamiento sincero en un ridículo insufrible, el progresismo sin tiento resbala pronto de la bondad al patetismo.» I un altre: «Si el izquierdismo fue la enfermedad infantil del progresismo, el progresismo encarna tendencialmente la enfermedad senil del izquierdismo».

Després d’això ja es veu quina hauria de ser la resposta a la pregunta del titular.

I quina seria la resposta dels autoanomenats progressistes al missatge de Ségolène Royal, la figura amb més atractiu popular i electoral a hores d’ara del socialisme francès? Un missatge basat en la consolidació de l’estat del benestar, en la defensa de la Unió Europea, en el medi ambient, però també en la transmissió de valors, en la moral de l’esforç, en el treball, en la família de pare, mare i fills, en l’educació exigent, en el sentit de responsabilitat individual i col·lectiva, en el rebuig que la gent ho esperi tot de l’Estat. De moment troba molt de suport en la gent, però no en el seu partit ni en els sectors declaradament progres, que si bé l’anomenen «la Zapatero», li retreuen la seva admiració per Tony Blair i sobretot per Anthony Giddens i la seva doctrina social-liberal. I els dol que aquesta doctrina no radical hagi fet possible la positiva transformació social i econòmica de la Gran Bretanya.

Tot això introdueix sentit del repte, desig d’innovació, perspectiva de canvi. Per això Ségolène s’autoqualifica de rupturista, enfront de l’immobilisme benpensant i ben instal·lat del progressisme oficial. Que és conservador en el sentit negatiu de la paraula, és a dir, autosatisfet, poruc i poc dinàmic. Que és, per tant, reaccionari, si per reaccionari entenem quelcom que frena, que fa impossible el progrés. Quelcom enganxat a valors i idees, potser bones en el seu moment, però ara caduques. I útils per al manteniment de l’establishment progre.

O sia que a la pregunta de Vicente Verdú la nostra resposta és clara: potser no tots, però molts progressistes d’avui realment són reaccionaris. A Catalunya, també.



2 de maig





EL CAMÍ MÉS DUR



La política és una activitat digna. La majoria dels que hi participen ho fa moguda per profundes conviccions i busca la transformació en positiu de la societat en què vivim, en el camí d’aconseguir un món millor. La política dóna, a més, la possibilitat de renovar periòdicament els que ocupen càrrecs públics mitjançant el vot. En democràcia, són els ciutadans els que decideixen qui governa les institucions i qui deixa de fer-ho. Almenys, així és en un sentit molt ampli.

La societat que ha dipositat la confiança en els polítics espera d’ells, en franca correspondència, una conducta amb els principis que declara defensar. És l’exigència d’una actitud coherent. Una actuació responsable que fa aparèixer el polític davant la societat com una persona sincera, en qui es pot confiar i, per tant, delegar l’exercici del lideratge positiu.

Sovint, el poder pot espatllar l’equació. És quan uns polítics decideixen modificar les seves posicions i plantejaments per adequar-se millor a la mateixa estructura del poder, deixant de banda els principis que els dugueren on són. El que fins aleshores era un mitjà se’ls apareix com un fi. Una oportunitat de perllongar el mandat democràtic a través del control de l’estructura.

El que succeeix és que la gestió eficient, l’excel·lència exigible en els que representen el conjunt dels ciutadans perquè la societat havia vist en ells els més capacitats, passa a un segon terme. I els resultats no es fan esperar: van des del descrèdit de la política —i dels polítics— a la frustració col·lectiva. Amb l’agreujant que el pendent és molt pronunciat: llavors el polític calla per temor, evita contradir l’opinió equivocada, intenta no quedar malament davant ningú. En definitiva es mostra dèbil i, en conseqüència, inspira poc respecte.

Si tot això passa en moments decisius de la vida dels pobles els resultats poden ser encara més contraproduents. El cercle es pot anar ampliant i a la frustració i al descrèdit vers els polítics s’hi pot afegir la falta de confiança en nosaltres mateixos, en la societat i, en definitiva, en el propi país. I hauríem escollit el camí més dur. Caldrà tenir-ho ben present.



9 de maig





LA SÉGOLÈNE ROYAL



No ens correspon entrar en el debat polític francès, i menys encara en la lluita per la designació de candidats a president dins del Partit Socialista francès. Ni en un hipotètic enfrontament entre Nicolas Sarkozy i Ségolène Royal. Si per algú haguéssim d’apostar seria per França. Perquè França superés la situació de desconcert en què viu. Que la perjudica, i ens perjudica a tots, perquè la seva crisi fa mal al conjunt d’Europa.

Si parlem de Ségolène Royal és perquè val la pena veure com ha esdevingut, de moment, la millor opció de l’esquerra francesa. No es pot dir ben bé dels socialistes, perquè en el seu partit té l’oposició de gran part de l’aparell i de tots els barons presidenciables. I això pot malmetre les seves possibilitats. Pot molt ben ser. Però de moment hi ha gent d’esquerres i molta de centre, i potser també uns quants de dretes, a qui agrada el seu discurs. Perquè no té l’encarcarament dels polítics de sempre, perquè sap connectar amb la gent, perquè fa un discurs més il·lusionat, més sincer, basat en valors i actituds més positius.

I què és el que fa diferent el discurs de Ségolène Royal? Perquè, com tots, parla de l’estat del benestar, i diu que hem de seguir construint la Unió Europea. També parla de la joventut, de la immigració, del medi ambient, etcètera. Tots aquests són temes molt importants. Què la diferencia, doncs, del discurs tradicional de bona part de l’esquerra francesa i del que se’n diu el progressisme? El que la diferencia és la importància que dóna a temes com l’educació, el sentit de responsabilitat individual i col·lectiva, la transmissió de valors, el treball i la moral de l’esforç, la família de pare, mare i fills, l’harmonia, el sentit de la responsabilitat individual i col·lectiva. Ho deixa ben clar la seva web, que per cert té un nom bonic, www.desirsdavenir.org. Desitjos de futur. El que la diferencia també és la seva valentia per enfrontar-se a la doctrina oficial i sobretot als tics del seu partit, tot plegat molt anquilosat. O quan diu que si França vol conservar el seu molt bon estat del benestar haurà de fer reformes, no totes populars. O quan dóna la raó a Blair i a Giddens en molts punts de política econòmica i social.

Tot això té el mèrit suplementari d’haver estat dit essent candidata.

Doncs bé, és dient això que l’opinió pública —una opinió pública àmplia— se li ha anat decantant a favor. Repeteixo: veurem què passarà el dia que en un congrés del PSF es mobilitzi l’aparell i els diversos corrents i que aflorin les ambicions d’una pila de candidats. I fins i tot, com ja ha començat a passar, que es mobilitzin contra ella les feministes del seu partit. Però de moment, quan la resposta és de la gent i no de la maquinària, el seu missatge —que no segueix el patró d’allò que se’n diu el progressisme— arriba a la gent més que qualsevol altre. Tant o més, també, que el del mateix Sarkozy.



16 de maig



MONTENEGRO



D’entrada, em permeto recomanar la lectura d’una conferència meva de fa dos anys, «El procés d’independència dels nous Estats europeus», i també el meu llibre Sobre Europa (i altres coses),7 on es dóna informació abastament per entendre millor el que vaig a dir.

Montenegro ha votat sí a la independència. S’ha autodeterminat per la independència. Personalment crec que ha fet bé. Iugoslàvia fou un invent desgraciat, malgirbat i mal portat. Únicament Tito va actuar d’una manera que potser podria haver-la fet viable. Però no és segur, perquè tard o d’hora havia de passar la prova de la democràcia i perquè a l’hora de la veritat s’ha vist que l’Estat iugoslau era molt més inconsistent del que fins i tot els més escèptics creien.

També és positiu que a Europa s’hagi pogut fer ús del dret a l’autodeterminació. És un dret inalienable que tenen els montenegrins i que tenim els catalans, entre molts d’altres.

Però, dit això, seria un error que els catalans traguéssim segons quines conclusions del cas de Montenegro.

Fa molts anys vaig dir que Catalunya era com Eslovènia, però que Espanya no era com Iugoslàvia. Va semblar que això era molt enrevessat i molta gent va fer veure que no ho entenia, però és ben senzill: per recorregut històric i antecedents institucionals, per volum demogràfic, per prestigi i força de la seva llengua i de la seva cultura, per pes econòmic, per projecció europea i internacional, Catalunya no es queda gens per sota d’Eslovènia. Això en res treu mèrit a Eslovènia, que està demostrant que és un país de gran qualitat. I els seus amics ens en congratulem. Simplement és una constatació. Tampoc queda per sota el seu dret al ple reconeixement de la seva identitat nacional i a la llibertat.

Què és diferent, doncs? Diferent és Iugoslàvia (i tota l’Europa occidental, molt més consistent i consolidada que l’Europa central i oriental).

Iugoslàvia va ser un invent. Fruit d’un paneslavisme afortunat però poc consistent, com s’ha vist. Fruit de la confusió que va imperar a París del 1919 al 1921, durant la discussió dels tractats de pau després de la Primera Guerra Mundial. Fruit de la diplomàcia d’alguns països, sobretot de França. I fruit del total i precipitat col·lapse austrohongarès. Fou, de dalt a baix, quelcom de molt artificial. Que a finals dels anys vuitanta no tenia ni 70 anys d’antiguitat, i encara 70 anys de violència, guerres internes i externes, enfrontaments ètnics i religiosos, i en els seus anys millors, de dictadura de Tito.

Espanya no és això.

Així i tot, la veritat és que fins poc abans de l’esfondrament de l’Estat a les diverses repúbliques iugoslaves eren pocs els que creien en la independència. Perquè pocs comptaven amb l’embogiment dels dirigents serbis que van conduir la Federació i Sèrbia mateix al desastre.

És clar que sense les tensions ètniques i religioses, sense les diferències de civilització de l’antiga Iugoslàvia, les provocacions i l’afany unitarista extrem d’Slobodan Milosevic i els seus potser haurien tingut menys conseqüències.

Montenegro, que va ser independent fins a l’any 1918, ha trigat a adonar-se que l’Estat iugoslau no tenia cap consistència. Ni la unió amb Sèrbia. I ha agafat l’últim o el penúltim tren. Ha fet bé, i ara és de desitjar que Sèrbia comprengui finalment quin és el seu paper. Hi pot ajudar l’exemple danès. Després de perdre totes les guerres i de passar de ser el gran Imperi bàltic a un petit Estat amenaçat per suecs i alemanys, a mitjan segle xix els danesos es van dir: «Guanyem dins de casa el que hem perdut fora. Farem del nostre petit reialme un gran país per economia, civisme, equitat, prestigi». I ho han fet. Tant de bo que també ho faci Sèrbia.

Continua sense entendre’s que Espanya no és Iugoslàvia? Espanya en tots els sentits és molt més que això. Molt més. I no es trencarà com Iugoslàvia, com falsament diuen alguns.

Però Catalunya és com Eslovènia, i és obligació de Catalunya fer tot el possible perquè això s’accepti. I és obligació d’Espanya —ja que no és com Iugoslàvia— de no assemblar-s’hi en res, i per tant respectar íntegrament les nacions que la componen.

Per tant el que cal és que en el marc de l’Estat espanyol es garanteixi la identitat com a Eslovènia, i la possibilitat de desenvolupar a fons el potencial econòmic i de construir una societat equitativa. El que cal és combinar un Estat fort i no improvisat, amb un nucli central molt potent, avui modern i emergent, i posseïdor a més d’una llengua i d’una cultura d’abast universal —un Estat que no és com Iugoslàvia—, amb un país molt més petit i sense Estat, però amb personalitat pròpia, dinàmic i creatiu, i alhora tradicional i d’arrels fondes, un país com Eslovènia. És possible això?

Fins ara no, ni de bon tros. I el nou Estatut no hi donarà resposta positiva plenament. Cosa que sí que hauria fet el del 30 de setembre. Per això aquest Estatut del 30 de setembre continuarà sent l’objectiu de molts catalans, conscients que formem part d’un món molt allunyat de les tensions ètniques, dels radicalismes religiosos, del baix desenvolupament i del clima de violència dels Balcans, com a poble creatiu, convivencial i cohesionat que som. I en un marc estatal i social molt consolidat.

Per tant, si els Balcans no són el nostre model tampoc no ho pot ser Montenegro. Ni per Espanya ho pot ser el model unitari amb ressonàncies sèrbies que malgrat tot molts encara avui defensen i miren de mantenir. I si l’Estatut del 30 de setembre ara no és a l’abast, fem-ne l’horitzó de futur. Però ara, en el camí de progrés gradual que ha estat el propi de Catalunya, engrapem l’eina del nou Estatut i posem-nos a fer feina. Si amb l’Estatut de 1979 hem fet la feina que hem fet —i n’hem fet—, amb aquest en podrem fer més. Si hi creiem, i si mobilitzem les nostres energies.



23 de maig





SOBRE QÜESTIONS DE POBLACIÓ

(UNS QUANTS PUNTS DE REFLEXIÓ)



Les notícies d’aquests dies conviden a unes quantes reflexions sobre aquest tema, que és un dels més importants, o potser el més important. Perquè la base més elemental i imprescindible d’un país són el territori i la població.



1. En el tema de la immigració a tot Europa governs i oposició rebutgen cada cop més els plantejaments multiculturalistes i reclamen intensificar les polítiques d’integració (o tornar-hi si s’havien abandonat).



2. Espanya es veu sorpresa per una nova allau d’immigrants subsaharians que ha arribat a produir prou alarma perquè hagi sol·licitat ajut de vigilància aèria i naval a la Unió Europea a fi d’obligar-los a tornar a Àfrica.



3. El gran debat nacional als Estats Units en aquest moment és la immigració, en un doble aspecte: condicions de legalització i de concessió de la ciutadania, i construcció d’una muralla de centenars de quilòmetres a la frontera amb Mèxic.

Sobre aquests tres punts es poden fer els comentaris següents:



1. És bona notícia que a França i a Anglaterra, i també a Alemanya, l’objectiu sigui controlar millor la immigració, però a més afavorir-ne la integració a través de l’escola i del treball, i mitjançant normes de compliment obligat per accedir a la ciutadania. Normes que van des del coneixement de la llengua del país, de coneixement i acceptació de les normes bàsiques de convivència de la societat receptora i de gradual incorporació social i familiar en el tronc central de la identitat del país. I és bo que això ho defensin governs i partits de dreta i d’esquerra. Això farà més difícil la crítica fàcil contra els que a Catalunya defensem i hem defensat sempre la política d’integració. Els que hem defensat que Catalunya sigui terra d’acollida i alhora d’integració, cosa que requereix un bon funcionament de l’ascensor social, el màxim possible de contacte i de barreja entre els que vivim a Catalunya i una voluntat de la nostra societat de defensar les nostres senyes d’identitat, en especial la llengua catalana.



2. La forta pressió immigratòria sobre Espanya des d’Àfrica fa que alguns sectors polítics, socials i mediàtics —que malgrat les pasteres de l’estret no acabaven de prendre’s aquest tema seriosament i es permetien fer fals progressisme— ara pretenguin construir no un mur de maons a l’Atlàntic, entre Àfrica i Espanya, però sí quelcom de molt semblant a efectes pràctics. El mur de Texas i Arizona fa més mal efecte visual, però ve a ser el mateix. Això farà més difícil l’actitud de superioritat moral d’alguns sectors espanyols pseudoprogressistes.



3. La construcció del mur a la frontera mexicana ha estat aprovada per 86 dels 100 senadors americans. Atès que hi ha 53 senadors republicans i 47 de demòcrates és evident que almenys 33 senadors demòcrates —és a dir, el 70%— varen votar-hi a favor. Per altra banda, la principal resistència a facilitar, dintre d’uns límits, la concessió de la ciutadania a molts latinos —tal com proposa el president Bush— ve en gran part de representants republicans.



O sia que la immigració no és un tema de dretes o d’esquerres, sinó de gent que es planteja responsablement aquesta qüestió o de gent que hi juga per demagògia i, de vegades, per angelisme. I de vegades, també, per inquietud i por. I el mateix ha passat a Alema- nya, on ja fa temps que l’excanceller socialista Helmut Schmidt reclama «una política d’immigració conseqüent» basada en l’accés a les condicions de vida del país receptor, és a dir d’Alemanya (i això és l’ascensor social), i en una integració tan ràpida com sigui possible.

Tot plegat és una invitació a tractar aquest tema sense frivoli- tat i sense esperit manipulador. Tal com reclamen el dret dels im- migrants a un tracte just i el dret del país d’acollida a mantenir la seva cohesió i la seva identitat. Tal com exigeix el deure del país d’acollida a un tracte just, i el deure dels immigrants a respectar les seves normes i els seus valors bàsics.

Amb un bon ascensor social, per als nouvinguts, i també amb els mecanismes d’integració que asseguren la continuïtat d’una cultura i d’un país. Sense complex de superioritat ni rebuig, i tam- bé sense por, complex de culpabilitat o menysvaloració de la neces- sitat, per a tots, de disposar d’una col·lectivitat.



En una intervenció en el Cercle d’Economia reunit a Sitges, el president del Parlament Europeu, Josep Borrell, va dir que els grans problemes d’Europa eren l’energia i la demografia a causa de la baixa natalitat. Probablement no són els únics, però val la pena aturar-se en la referència a la natalitat.

En primer lloc perquè és veritat que la demografia és un dels perills més grossos que pesa sobre el futur europeu, si no el més greu. En segon lloc perquè ha estat silenciat i fins i tot negat durant molts anys. I això que res hi ha més fàcil que preveure la situació demogràfica a un parell o tres dècades vista. És de les coses de més segura predicció. Com és, doncs, que hem hagut d’esperar tants anys a fer el crit d’alarma? Poc o molt tots en som responsables. És urgent que se’n parli molt, i a fons. Ho farem properament.



30 de maig





ORGULL O INQUIETUD



La setmana passada va ser a Barcelona el senyor Mario Monti, un dels economistes italians més prestigiosos. Fou, a més, membre de la Comissió Europea a Brussel·les, especialment reconegut per la seva objectivitat i qualitat tècnica i per la forma com va conduir una comissió tan delicada com la de la competència. A banda d’això, el senyor Monti va demostrar, quan era a Brussel·les, ser un bon amic de Catalunya.

A part de les inevitables referències a temes molt actuals relacionats amb temes de competència —Endesa, Gas Natural, E.ON, Abertis—, el senyor Monti va fer una pregunta de gran interès. Va preguntar: «A Espanya, ara, quin és el sentiment dominant, el de l’orgull o el de la inquietud?». Una pregunta plena de sentit.

La nostra resposta fou que de moment el de l’orgull. Espanya té un creixement que com a mínim és el doble de la mitjana de la Unió Europea, i més i tot, si només es compara amb la zona euro. I que la gent té confiança ho demostra que consumeix molt, i també que subscriu moltes hipoteques, que no deixa de ser un senyal de confiança en el futur. Per altra banda, la renda de les persones ha pujat durant una pila d’anys, l’atur ha baixat, se sent la necessitat de més mà d’obra, i la millora del país en general és palpable. Les grans empreses espanyoles han agafat molta més dimensió internacional, en alguns casos fins i tot espectacularment. I tot això és fruit d’una tendència que fa temps que dura —ben bé uns deu anys— i la gent té la impressió que pot durar. O sia que tot i que hi ha àrees de població de marginalitat, la sensació general és d’eufòria i de confiança. D’orgull, en paraules de Monti. I de vegades de petulància. De fet Espanya durant els últims quatre o cinc anys ja ha comès alguns errors greus per petulància, val a dir que més en el camp polític que en l’econòmic.

Des del nostre butlletí més d’un cop hem considerat que aquesta sensació positiva era en bona part justificada. Que en conjunt Espanya havia progressat sensiblement, tant econòmicament com social. I que seguia tenint bones cartes.

De tota manera, probablement comença a ser hora de matisar aquest orgull. Podria començar a ser imprudent no fer-ho. Perquè si bé la inèrcia positiva de l’economia espanyola continua essent gran, cal tenir en compte que el creixement econòmic espanyol es basa sobretot en quatre factors i que només podrem comptar plenament amb un d’ells de cara a assegurar la nostra competitivitat futura: el turisme. És cert que en aquest sector hi ha hagut abusos, sobretot urbanístics, però Espanya disposa de molts i molt variats recursos i en conjunt hi ha actuat bé, fins i tot sovint molt bé. Espanya ha treballat bé aquest sector. En canvi els altres tres sectors no garanteixen la competitivitat futura de l’economia espanyola. Són el consum, ara molt alt; la construcció, que és un motor formidable, però que acabarà perdent força, i la immigració, que ofereix mà d’obra barata i incrementa el consum, però que afavoreix la creació d’una economia de baixa productivitat i baixa competitivitat. De fet, la competitivitat i la balança comercial de l’economia espanyola més aviat han començat a recular.

Cal que es comenci a donar aquest toc d’atenció a nivell espanyol. Que es reaccioni contra un punt d’autosatisfacció perillosa. Amb la traducció que això ha de tenir en diversos camps, que pràcticament es concentren en dos.

El primer és el de la política social, o de l’estat del benestar, en el qual Espanya —contràriament al que els passa a altres països europeus— encara té marge, durant uns anys, per millorar. El segon és el d’afavorir el desenvolupament, la modernització, la internacionalització, la competitivitat de les empreses. Si en aquest objectiu no es té èxit, Espanya d’aquí poc recularà clarament. No és, però, un objectiu secundari que ve després del social, perquè el sosteniment i la millora de l’estat del benestar requereixen el manteniment del creixement econòmic. Per tant, són objectius prioritaris la formació (amb criteris més d’eficàcia que ideològics), la recerca i la innovació, i una política fiscal que afavoreixi les empreses (que, avui, és la millor manera d’afavorir l’ocupació).



Tot això en el cas de Catalunya té un caire que no coincideix totalment amb el del conjunt d’Espanya. Hi ha un bon estat d’ànim econòmic, però amb no tanta eufòria, i ni tant d’orgull, i sobretot hi ha més inquietud. Ara bé, que hi hagi més inquietud no necessàriament és dolent.



6 de juny





AMB L’ESTATUT NO N’HI HAURÀ PROU (3)



Ara que l’Estatut ha estat aprovat pel poble català, vull recordar dos articles que vaig publicar amb aquest títol, l’un a l’Avui el 6 de novembre de 2005 i l’altre en aquest butlletí el 8 de febrer de 2006, i que em semblen del tot actuals.

Això no significa proposar que es reobri des d’ara ja una nova reivindicació. No, ara no toca.

És veritat que molts dels que vàrem votar sí, seguim tenint com a referent el que va aprovar el Parlament de Catalunya el del 30 de setembre. Però ara no és hora de tornar a reivindicar. Si de cas de defensar i fer aplicar bé el que el nou Estatut representa de guany.

L’«Amb l’Estatut no n’hi haurà prou» del títol significa que tant o més important que un Estatut, que és l’eina, és la cohesió i la voluntat dels ciutadans. I també la seriositat, l’eficàcia, la credibilitat i la capacitat de generar confiança de la classe política i sobretot del govern.

L’any 1979, CiU va donar suport a l’Estatut amb un eslògan que deia «L’Estatut, una eina per construir Catalunya». És a dir, no hi veia la solució definitiva de la reivindicació del dret a l’autogovern de Catalunya —a Sau, CiU havia defensat un sostre polític i financer més alt— sinó un instrument que ben manejat podia permetre avançar molt en la defensa de la identitat catalana, en la unitat, la cohesió i la convivència del poble català —«Catalunya, un sol poble»—, en el seu creixement econòmic, en la instauració de l’estat del benestar, en la seva projecció internacional. Hi veia també la possibilitat de fer que els catalans se sentissin governats en el marc d’un projecte de país il·lusionador. Amb un govern més limitat del que hauríem volgut, però un bon govern, un govern constructiu.

Avui tot això continua essent vàlid, però ara amb un nou Estatut, amb una eina millor. I com a país, amb un repte molt gran, molt multiforme.

I amb una altra cosa: amb la sensació que com a país no hem fet les coses prou bé. El millor de tot plegat és el resultat: l’Estatut és millor i valia la pena votar sí. Però s’ha arribat a aquest resultat d’una manera sorprenent, a través d’un procés atípic. I amb una sensació estranya.

Per això és tan urgent que el país —societat civil i món polític— es posi a treballar amb total intensitat. Que hi hagi una represa civil i un bon govern. Per recuperar imatge, autoestima, eficàcia, sentit de país.

Això és urgent. És urgent la clarificació política. És urgent enfortir la cohesió i la voluntat general dels ciutadans. És urgent mirar endavant i recuperar la confiança. És urgent que tant la societat civil com la política es recuperin.

Perquè durant els darrers temps hem perdut pistonades. I no cal que en perdem. Tenim potencial per no perdre’n si fem les coses bé. En podem guanyar si superem la superficialitat i la sensació de paràlisi i desconcert a què ens hem deixat arrossegar. I si tenim un bon govern.



20 de juny





UNA NORMALITAT POSSIBLE



En els propers mesos Catalunya entrarà en una cadena de processos electorals més o menys successius que es pot allargar fins a mitjans del 2008. Seria desitjable que les properes conteses electorals no trenquessin la normalitat de funcionament dels diferents estaments del país. En les societats lliures i avançades la consolidació democràtica esdevé un valor inalterable només quan el país és capaç d’avançar al marge dels avatars puntuals de la política i les rivalitats que aquesta genera.

El país viu moments d’una certa excepció, moments políticament molt importants. El 18 de juny la ciutadania va ratificar la reforma de l’Estatut d’Autonomia. Culminava així un procés que ha focalitzat la vida política catalana en els darrers dos anys i es tancava un cicle que, com ja havia estat anunciat, n’havia d’obrir necessàriament un altre: la convocatòria i celebració del procés electoral del qual sortirà el primer govern del nou Estatut.

El calendari ens abocarà inexorablement a finals d’any. A la primavera tindrem un nou procés electoral, aquesta vegada amb eleccions municipals a Catalunya i municipals i, en molts casos, també autonòmiques a tot l’Estat. Encara no un any després —sempre i quan no hi hagi un avançament electoral— tornarà a haver-hi eleccions al Parlament espanyol. En definitiva, un procés continuat que, gairebé per tradició adquirida nostra, sovint paralitza decisions, ajorna projectes importants, dosifica altes concentracions d’incertesa i provoca dubtes i recels. Per si fos poc, la mateixa dinàmica electoral i electoralista condueix moltes vegades a obrir expectatives que difícilment tindran cabuda a l’hora d’aplicar programes de govern. I el resultat d’això últim és, en moltes ocasions, la frustració.

Als països de llarga tradició democràtica, els camps variables de la gestió administrativa dels governs estan molt delimitats, sobretot en els grans temes de país com poden ser l’educació, el marc laboral o la política exterior, per citar només alguns exemples. És del tot lògic que les majories sortides dels processos electorals canviïn orientacions i aplicacions puntuals i es corregeixin aspectes que amb el pas del temps s’han demostrat provadament ineficaços, però se’n sol conservar el disseny de fons i tot allò que l’experiència ha assimilat com un element estructural. I tothom compleix: el sistema de treball dóna confiança al món laboral, la política exterior continua formant part de la tradició del país, i el món de l’educació pot complir la seva alta missió sense esperar el projecte del govern de torn. Configurant, en suma, una normalitat que també a Catalunya hauria de ser possible.



27 de juny





EL MUNDIAL DE FUTBOL I HABERMAS



Teníem raó —Dominique Moïsi, Ralf Dahrendorf i nosaltres mateixos— quan dèiem que només amb polítiques mecàniques i actuarials, que només amb arguments jurídics o estrictament racionals, no salvaríem Europa ni cap país d’Europa. Ni Catalunya, és clar.

Ves per on que el Mundial justifica el sarcasme de Moïsi segons el qual «les conviccions patriòtiques només s’expressen en els camps de futbol» (a Europa, no als Estats Units ni a l’Àsia) i alhora reforcen la idea que els pobles, per ser —i per ser eficaços— necessiten emocions, sentiments, sensació de col·lectivitat. Això té el perill de caure en la irracionalitat —i en aquest Mundial n’hi ha més d’un exemple—, però ben conduït evita el perill de la gelor, de la manca d’il·lusió, de la paràlisi que Dahrendorf denunciava quan va dir que Europa només planteja «eisige Projekte», és a dir, projectes gelats, freds.

Podríem parlar de l’eficaç contribució —ara i fa uns anys— de l’equip de França a fer que el poble francès se sentís sacsejat positivament, en molts sentits. Per exemple, en una visió de França més oberta a la immigració, més integradora. I en conjunt més illusionadora. I ara això pot tornar a passar —de fet en part ja passa— justament en un moment en què l’ànim francès ho necessita. Però el cas més clar és Alemanya. Un país que fa esforços per superar un estat d’ànim no positiu. Amb un punt de pessimisme i de por, i que per això no consumeix i inverteix poc (i així fa que perduri el seu estancament). I que fa anys que per raons històriques conegudes mira d’ofegar o d’escapçar el seu patriotisme, el seu orgull de país, el seu sentiment col·lectiu. I que es va refugiar en el patriotisme constitucional de Habermas.

I què és el patriotisme constitucional? És un patriotisme que prescindeix, o situa en un lloc molt secundari, la vivència històrica, la llengua, el sentiment de col·lectivitat, etcètera, i que es basa només en una Constitució acabada de fer. Que redueix la relació entre alemanys a quelcom de simplement contractual. I això torna a ser eisig, gelat, gèlid, fred. Torna a ser quelcom que rebutja l’escalf de l’emoció, i els lligams que ajuden a viure junts.

Però ha arribat el Mundial. I a segons qui pot semblar ridícul —i pot tenir, i té, aspectes criticables—, però de sobte els alemanys s’han sentit vinculats a la seva Mannschaft, al seu equip. S’han sentit patriotes no a l’estil de Habermas, de jurista, de notari o d’actuari, sinó de gent que s’estima el seu país. Més encara: s’ha produït una mena de miracle quan moltíssims turcs, kurds i balcànics, que feia anys que vivien a Alemanya i que eren i són de molt difícil integració, s’han sentit arrossegats per aquest entusiasme col·lectiu. I els alemanys han descobert que el futbol és més integrador que Habermas.

Els catalans d’això en sabem alguna cosa. No tenim selecció nacional, però el Barça de vegades en fa les funcions (com el Bayern de Munic ho fa pels bavaresos).

Davant d’aquesta afirmació segur que hi ha gent que somriurà amb un punt de commiseració. Ja ho feien així fa quaranta anys, quan alguns sectors varen decidir reforçar el paper de sensibilització política i catalanista del Barça. Sectors que anaven de la burgesia catalanista fins a gent del PSUC, passant per intel·lectuals clarividents. Però els sorneguers s’equivocaven. Només amb llibres de teoria política o amb plantejaments d’estricta comptabilitat —també necessaris— un país no arrenca.

Per cert que tots els que a Espanya durant els darrers anys s’han atipat de predicar el patriotisme constitucional, i els drets individuals en contra dels col·lectius, i han titllat de sentimental el poble català, ara ens han inundat de patriotisme barroer i visceral. De cop han oblidat Habermas. Més del compte, fins i tot.



4 de juliol





AUTONOMISME COMPETITIU VERSUS AUTONOMISME PASSIU



Aquests dies en alguns països europeus s’han produït alguns fets que conviden a la reflexió. El referèndum sobre la reforma regional italiana i la votació al Bundestag sobre el federalisme alemany han tingut una doble manifestació. I de signe diferent.

1. A Itàlia la reforma que reforçava les autonomies ha estat rebutjada. D’entrada, és una notícia negativa. És veritat que la nova llei va estar feta d’una manera massa unilateral i massa utilitzada com a arma política per part de Silvio Berlusconi i d’Umberto Bossi. I a més Berlusconi va voler colar a través de l’autonomisme una proposta de reforçament del paper del primer ministre, també plantejada en termes molt polèmics i partidistes. Per tant és bo abstenir-se de judicis massa tallants sobre aquesta votació.

Però hi ha hagut un argument que s’ha utilitzat contra la reforma autonòmica i que entenem que és negatiu i inexacte. S’ha fet campanya dient que més autonomia perjudicava les regions menys riques i menys desenvolupades.

És cert que a Itàlia hi ha un fort desequilibri entre el nord i el sud, i fins i tot bona part del centre. I que malgrat la Cassa del Mezzogiorno, fundada a començaments dels anys cinquanta, l’esforç de reequilibri en gran part ha fracassat. Cosa que no ha passat a Espanya, on hi ha més autonomia. Només cal veure el gran canvi positiu que hi ha hagut a Andalusia i comparar-lo amb l’estancament de la regió de Nàpols. Però aquest fracàs s’ha produït durant molts anys de democràcia italiana amb estructura fortament unitària o, després, molt moderadament autonomista. La responsabilitat que no hi hagi hagut més progrés al sud d’Itàlia no és de l’autonomia, sinó d’una política que en el fons sempre ha estat centralista.

Però el centralisme italià s’empesca una excusa i burxa en el recel de les regions pobres contra les riques. I arriba a una conclusió molt perillosa. Diu que si hi hagués més autonomia s’establiria un sistema regionalitzat competitiu, i que això perjudicaria les regions pobres. En comptes d’assegurar que les regions pobres tindran no només el poder polític i administratiu, propi d’una autonomia real, sinó també recursos per practicar una política amb iniciativa pròpia d’atenció a la gent i a les seves necessitats socials, culturals, etcètera, i també de promoció econòmica, de transformació i de modernització, l’Estat els promet la seva protecció decidida i practicada des de l’administració central. És a dir, en comptes d’un sistema basat en la combinació de garantia d’equitat i solidaritat, d’una banda, però també de responsabilitat de la pròpia regió i de capacitat d’iniciativa, de l’altra, el que es fa és oferir protecció combinada amb passivitat. Protecció que ja fa dècades que es veu que simplement apuntalava l’statu quo i l’estancament de les regions pobres.

vÉs a dir, al regionalisme competitiu amb garantia d’equitat es contraposa el regionalisme protegit i poc dinàmic. El resultat és el perjudici pel nord i l’estancament pel sud.

A Espanya les coses han anat millor. Però en part els defectes italians també s’hi donen. Són defectes a combatre des d’una perspectiva no solament catalana sinó d’autonomisme dinàmic i de progrés.



2. A Alemanya el comentari a fer és diferent. S’ha votat una important reforma del sistema federal que alguns interpreten com a reductor del poder dels Länder —o sia poc positiva des del punt de vista federal o autonòmic. Però no és així. Els Länder han guanyat competències, ara tenen més poder polític i administratiu. Poden prendre més iniciatives. I podran aspirar a ser més competitius en diversos aspectes. Això és bo. A canvi el Bundesrat, que ve a ser el Senat dels Länder i que fins ara podia bloquejar moltes lleis federals, en podrà bloquejar menys. Aquesta capacitat de bloqueig provocava sovint una paràlisi perniciosa de la política alemanya, sobretot quan en el Bundestag hi predominaven els Länder de filiació política oposada a la majoria del Parlament. Aquesta responsabilitat de bloqueig podia resultar útil a l’oposició del govern federal, però en res incrementava el poder polític, administratiu i econòmic dels Länder. De fet el Bundesrat era la prova que la reforma del Senat de la qual de vegades es parla a Espanya —fer-ne una Cambra de les Comunitats Autònomes— no tindria cap efecte positiu per les autonomies.

El que val la pena subratllar és que en un moment en què Alemanya s’esforça per sortir de l’estancament en què ha viscut des de fa vuit o deu anys juga dues cartes: més poder i més capacitat competitiva per als Länder i evitar que aquests siguin instruments dels grans partits alemanys en la lluita partidista fins a provocar un bloqueig general i perniciós.



Dos fets europeus que fan referència a una idea de l’autonomia poc dinàmica, de fet regressiva, i a un progrés real del poder federal.



11 de juliol





18 DE JULIOL



La data del 18 de juliol pot donar lloc a molts i molt diversos comentaris. Ja se n’han fet molts, centenars i milers d’articles, conferències i llibres.

Però el tema segueix oferint matèria de reflexió.

Per exemple, quins fets i quines actituds varen fer tan difícil la vida de la República i varen conduir finalment a la guerra civil? I en canvi, quins fets i actituds i quines circumstàncies varen fer possible el restabliment de la democràcia i, sobretot, la seva consolidació des de finals dels anys setanta fins avui?

Molts, però val la pena subratllar-ne tres, que van entrelligats: estabilitat política, governabilitat —és a dir, capacitat dels diversos governs de treballar eficaçment— i continuïtat. No sempre ni en tot ha estat així. Per exemple, no ho ha estat en la política d’ensenyament, i és un dels aspectes menys brillants del balanç de la Transició. I ara mateix Espanya viu un moment de risc en certs aspectes. Però vistes les coses amb perspectiva, en general a Espanya, amb governs diferents, hi ha hagut en les línies bàsiques estabilitat, governabilitat i continuïtat. I això és condició imprescindible perquè un país progressi, perquè salti de categoria, tant en l’ordre econòmic com social, de pes i prestigi.

Això requereix no deixar-se endur pels radicalismes. Que per una banda divideixen el país no en termes de saludable i necessària confrontació democràtica, sinó en termes destructius i excloents. I requereixen no caure en la demagògia desenfrenada i en l’engany. I requereixen també que cada cop que democràticament canvia un govern no hi hagi un daltabaix, un canvi radical d’orientació política, econòmica, d’ensenyament, de justícia, etcètera. També de segons quin personal. Aquella frase «ara hem guanyat nosaltres» fa molt de mal a la democràcia, i encara fa més mal al país.

També requereix una bona dosi de realisme. Sense idealisme, sense ambició, no es progressa, però s’han donat en la història d’Espanya, i de Catalunya, moments en què hi ha hagut molta manca de realisme. I això s’ha pagat.

L’Espanya de la Transició ha tingut la sort i l’encert d’evitar aquests perills. No totalment. Però sí en gran part. El seguiment diari de la política pot fer creure que no ha estat així, però mirades les coses amb una perspectiva més històrica sí que ha estat així. I això és una de les causes de l’èxit de la Transició.

N’hi ha d’altres. Per exemple, es digui el que es digui avui, una altra causa de l’èxit ha estat saber tractar pietosament i sàviament els horrors de la guerra civil.

Tot això és bo recordar-ho avui, 18 de juliol.

També és bo tenir present que no hi ha mai res de definitivament guanyat. I que sovint hi ha factors externs que ajuden a l’èxit. Factors que poden desaparèixer. Per exemple, Europa no es va adonar ben bé que una part del seu gran progrés econòmic de 1945 a 1975 (el que els francesos han anomenat «les trente glorieuses») explica bona part del seu èxit polític i social d’aquells anys. Més l’ajut primer i la protecció després dels Estats Units. Ni es va adonar a temps que les coses canviaven, i que ja no tot seria tan fàcil.

I Espanya, què? Espanya podria passar que no s’hagués adonat que el seu èxit de 1977 a 2006 és mèrit propi, que hi ha molt de mèrit propi, però que l’època l’ha ajudat molt. La integració europea hi ha ajudat molt, políticament i més encara econòmicament. Han estat anys de creixement, anys molt bons. Que no duraran sempre. És més, podria ser que d’aquí un temps les coses es fessin més difícils. És ben possible. No tan difícils per posar en perill el progrés que hi ha hagut. Però més difícils.

Hi ha un punt d’eufòria excessiva en la societat espanyola. I un punt també de petulància en el govern. I d’estil de molt mal perdedor per part de l’oposició. Molt irresponsable. I això pot alimentar el sectarisme. Que és una malaltia greu de la democràcia i finalment del progrés. Val a dir que en algun moment, en temps anteriors, ja hi ha hagut eufòria excessiva i petulància. I s’ha pagat.



Tot això, com s’aplica a Catalunya? Com hi juga? En primer lloc cal dir que la revolta militar del 36 va anar en gran part dirigida contra Catalunya. Tanmateix, el radicalisme destructiu també es va manifestar aquí. Però el que ara és del cas subratllar és que durant la Transició i fins avui mateix Catalunya ha contribuït com ningú, probablement més que ningú, a l’estabilitat, a la governabilitat i a la continuïtat espanyoles. Ha jugat un paper de primer ordre, i positiu. De vegades fins i tot sacrificant l’estabilitat i els interessos propis. És molt de doldre que això sigui poc o gens reconegut fora de Catalunya. És una fallada de la societat espanyola que això no sigui reconegut.

Així mateix, Catalunya també necessita que el progrés polític, econòmic i social sigui sostingut, no a còpia de singlots. Això només és possible si a més de seriositat en la gestió pública hi ha una consciència de país i una il·lusió col·lectiva prou fortes per impulsar el conjunt de la societat.

A Catalunya no hi ha la mateixa eufòria una mica excessiva que hi ha a la resta d’Espanya. Hi comença a haver la consciència que el país no pot perdre el temps. No pot encantar-se. S’enfronta a uns reptes de competitivitat, cohesió social i identitat molt grans. I fins fa poc el temps podia ser que jugués a favor nostre. Ara, no. Ara ja tot és urgent.

Afortunadament el 18 de juliol d’enguany ens permet constatar que d’aleshores ençà el progrés ha estat molt gran. I que tot i els riscos actuals tenim un potencial que justifica la nostra esperança.



18 de juliol





SOBRE IMMIGRACIÓ



Tornem a parlar de la immigració, i no serà l’últim cop que ho farem. I no ho serà perquè és una qüestió d’extrema importància a tot Europa.

A Catalunya ho és d’una manera especial. Però avui no parlarem de la immigració a Catalunya, sinó de com arreu d’Europa el tractament que es dóna a aquest tema confirma la tesi que des de Catalunya sempre hem defensat i hem procurat aplicar.

Sovint contra crítiques de tota mena.

Per exemple, la idea que un país que rep immigració ha de tenir ben definits els valors bàsics sobre els quals recolza, i ha de reclamar que siguin assumits i respectats, també per la immigració. O bé que tant els vinguts de fora com els naturals del país —i de fet el propi país— tenen, tots ells, uns drets i uns deures. O bé que la millor solució no és el multiculturalisme, amb la seva tendència a la segregació i fragmentació internes del país, sinó la integració, és a dir, la incorporació gradual de la immigració en el teixit social, econòmic, polític i també cultural, conservant el que vulgui conservar de la seva personalitat pròpia però assumint que ho ha de compaginar amb els elements bàsics culturals i polítics del país d’acollida. Assumint que el país d’acollida ha de poder seguir essent un sol poble.

És a dir, la societat podrà ser molt diversa, però hi haurà d’haver un pal de paller, un element integrador constituït fonamentalment pels valors i els principis del país d’acollida.

Repeteixo, molts cops a Catalunya això —que ja havia estat defensat per alguns des dels anys cinquanta i per tot el moviment polític dels anys setanta— ha estat criticat. I també en alguns àmbits europeus. Però ara és doctrina comuna a Europa.

Vegem el cas d’Alemanya. A Alemanya no havien aconseguit un grau d’acord suficient sobre aquest tema. Hi havia els defensors de la integració i de la Leitkultur, d’una cultura central i constructora, és a dir, integradora. I hi havia els multiculturalistes, que rebutjaven tot això.

Ara la cancellera Angela Merkel ha convocat una Integrationsgipfel, una «cimera sobre la integració» amb uns 80 representants de la immigració, i ha iniciat amb ells una discussió a fons sobre el tema. Però deixant de banda el multiculturalisme. Deixant de banda, com ells en diuen, «das Frühere Multikulti», l’anterior multiculturalisme. I exigint amb tota rotunditat l’acceptació dels principis jurídics i constitucionals i dels valors de la societat, així com el coneixement de la llengua alemanya, que juntament amb tenir treball es considera factor clau per a la integració i la convivència.

El que és interessant és veure que l’SPD, tradicionalment més inclinat cap al multiculturalisme, ara s’apunta a aquest plantejament. Per exemple, accepta que hi ha d’haver una Leitkultur. Subratlla la importància del tema lingüístic. Parla dels valors bàsics i de les regles que regeixen a Alemanya, que cal assegurar la llibertat religiosa, la igualtat d’home i dona i els drets de les minories, tot posant fronteres clares, que ningú basant-se en el seu origen o en la seva creença religiosa pot transgredir.



Tot això que està passant a Alemanya poc o molt està passant a tot Europa. Passa a Gran Bretanya, que també ha abandonat el multiculturalisme i ha optat per les polítiques d’integració. Per la seva banda, França veu com la seva política no d’integració, sinó d’assimilació, que és una altra cosa, fracassa perquè és massa rígida i no li funciona l’ascensor social. Passa a Holanda, a Dinamarca, a Suècia. En aquests països és molt forta l’exigència que els immigrants parlin la llengua del país. I una cosa podem dir. En alguns aspectes Catalunya, que s’ha hagut d’enfrontar des de fa molts anys i en condicions difícils i amb poc poder, amb immigracions molt massives, pot participar amb molta autoritat en qualsevol definició de polítiques d’immigració i en la seva aplicació. Perquè ha demostrat tenir una gran capacitat d’integració, feta amb gran respecte envers tothom, com ho demostra la bona convivència que hi ha a Catalunya. Perquè s’ha esforçat a mantenir la seva identitat primera, que és la que pot garantir la seva continuïtat com a col·lectivitat. I perquè —i en això Catalunya ha excel·lit d’una manera especial— ha funcionat molt bé l’ascensor social. És a dir, la societat catalana ha ofert moltes possibilitats de promoció social, econòmica, cultural i política. Com a molts pocs llocs d’Europa.

Els valors de la societat catalana, la seva forma de viure i el seu concepte de país ho han facilitat. Per això és tan important que ho sapiguem conservar.



25 de juliol





CARRERES CIENTÍFICO-TÈCNIQUES



Ja fa un cert temps que es detecta a Catalunya una baixa notable en el número d’estudiants que trien carreres científiques o tècniques. En canvi augmenta la proporció d’estudiants de ciències socials, mediambientals, psicologia, etcètera. Quina explicació té això? I quines conseqüències té per al país?

Cal dir que això es produeix també en altres països d’Europa. Potser per les mateixes raons i amb les mateixes conseqüències. Però ara parlarem de Catalunya.

Fa quinze o vint anys vàrem celebrar que hi comencés a haver interès per les carreres d’orientació social, mediambiental, etcètera. Responia a una necessitat i significava una maduració de la societat. Però ara s’ha produït un desplaçament excessiu.

Ara sembla que hi ha gent més interessada a arreglar el país que a fer-lo anar endavant. A estudiar la nostra societat, a analitzar i dissecar el seu funcionament social que a fer-lo créixer. Val a dir que els dos processos —el del creixement i el del coneixement i millorament de la societat— són igualment necessaris. I que per tant hi ha d’haver gent per a tot. El que passa és que ara s’està produint un desequilibri entre aquestes dues funcions socials.

A aquestes dades s’hi pot afegir la informació que donen les escoles de formació empresarial de casa nostra. És un fet que molts joves volen estudiar Administració d’Empreses, però segons les escoles la gran majoria dels seus alumnes aspiren més a ser executius que empresaris. I novament hem de dir que tots dos són necessaris, els executius i els empresaris. Però un desequilibri clar a favor de la mentalitat d’executiu és mal senyal, perquè indica pèrdua d’esperit d’iniciativa i de risc.

En definitiva, d’esperit emprenedor.

Quines són les causes i quins els efectes d’això?



Crec que tots dos fenòmens tenen quelcom en comú. Hi ha professions com les de tota mena d’enginyers, les de químic, matemàtic i físic, i ara també les telecomunicacions, que són vistes com a més compromeses o més exposades a l’error detectable. I el risc del fracàs és consubstancial a la iniciativa empresarial.

També succeeix que, en el cas de determinades carreres tècniques, les matèries són difícils. I la impressió és que no condueixen a una bona remuneració. A més, en contraposició a les biociències, no tenen una imatge social positiva. La química, per exemple, és impopular, i el clor ho és especialment. Però ningú no diu que si es deixés de produir clor els efectes econòmics serien molt negatius i, sobretot, que la vida quotidiana perdria molta comoditat.

Tot això deixant de banda dues professions molt necessàries, i que molts joves volen estudiar, la d’advocat i sobretot la de metge, que malgrat les dificultats pròpies del seu exercici afortunadament continua gaudint d’un prestigi social i humà molt important. I la de mestre, que requereix un comentari a part.

Com deia, hi deu haver altres motius que poden explicar aquests fenòmens. Però no es pot descartar el d’una creixent tendència a fugir d’aquelles situacions i professions en què hi ha més risc.

I també una inclinació bastant general a analitzar i fins i tot dissecar la societat més que a fer-la créixer i a prendre decisions. La decisió de com s’ha de construir un pont o de si convé modificar un mecanisme productiu o de com es pot millorar un procés informàtic.

Ha estat bo que les anomenades ciències socials hagin adquirit —a la universitat i a la societat— la importància que han adquirit. Afortunadament és un dèficit que ja no tenim. Però no és bo que les vocacions científiques i tecnològiques vagin de baixa. Fóra bo que se n’analitzessin les causes. Aquest editorial és una modesta invitació a fer-ho.



5 de setembre





CENT ANYS DE LA NACIONALITAT CATALANA



Enguany fa cent anys que Prat de la Riba va publicar La Nacionalitat Catalana i no sembla que es vulgui donar a aquest aniversari la importància que es mereix. Cosa que lliga amb les referències molt escasses que se solen fer al mateix autor i a la seva obra política, institucional, intel·lectual, cultural, etcètera, i que vaig denunciar a l’editorial d’aquest butlletí del 18 d’abril de 2006.

Ara bé, si el centenari de La Nacionalitat Catalana mereix que se’n parli no és només pel text en si mateix, que en molts aspectes continua essent vàlid, però en d’altres avui resulta superat. Sinó perquè representa la primera afirmació intel·lectualment sòlida i políticament eficaç del nacionalisme català. Hi ha molts escrits anteriors d’orientació catalanista, per exemple, els de Valentí Almirall. Però la formulació massissa i ben estructurada i que té gran ressò no arriba fins que Prat publica La Nacionalitat Catalana. Com deia, vàlida encara avui dia.

La commemoració del centenari ha de servir també per fer notar com ha anat evolucionant la formulació del nacionalisme català, i com s’ha anat actualitzant. I per fer entendre que s’ha de seguir actualitzant.

Tota doctrina política, social, econòmica, artística… necessita renovació constant, encara que la seva validesa inicial sigui vigent. Què representa Giddens, per exemple, sinó una actualització de les velles idees fabianes i del laborisme anglès? Què va representar Keynes sinó la revisió i revitalització de la doctrina sobre la qual es basava l’economia de mercat? De fet les varen posar al dia. Cosa, a més, del tot necessària si se’n volia salvar la continuïtat i l’eficàcia.

Agafem un altre exemple, aquest ja més en l’àmbit nacionalista. El Quebec també va tenir una formulació nacionalista ara fa cent anys que va ser útil com a eina de defensa de la seva identitat. Aleshores, i en la situació d’aleshores, una formulació molt basada en la llengua, en la religió (que en el seu cas era un element diferencial), en la història (i en els orígens familiars, en el record dels avantpassats vinguts de França feia segles), en el pacte fundacional del Canadà entre dos pobles, el francès i l’anglosaxó, en el principi de subsidiarietat. I en una actitud defensiva i d’un cert tancament, probablement perquè se sentien febles no només enfront dels anglocanadencs, sinó de la pressió econòmica, demogràfica i cultural dels Estats Units.

Això en gran part segueix essent així. Però no del tot. El fet religiós compta molt menys, l’actitud no és defensiva ni és conservadora, la definició de quebequès no es pot basar només en llunyans orígens francesos (perquè hi ha anat gent d’altres llocs), la cohesió social no es pot basar només en valors tradicionals. I per això els quebequesos varen fer la «revolució tranquil·la», és a dir, varen donar un nou enfocament a la seva doctrina nacional.

Que seguia donant una importància total a la llengua, a la cultura i als orígens francesos. I al pacte fundacional. I al sentiment de país. És a dir, sense desar la primera definició nacional en l’habitació dels mals endreços. Sense aigualir la reivindicació nacional. Ben al contrari. Però afegint-hi elements nous.

Això mateix ens passa a Catalunya. Seguim tenint com a referent molt important la tasca intel·lectual de Prat de la Riba, continuada després per diversos pensadors (recordem, per exemple, l’aportació important d’Antoni Rovira i Virgili). Però hi hem afegit coses, i de vegades n’hem alterat l’ordre d’importància. Coses que de vegades hem anat a pouar aparentment lluny de les primeres fonts. Per exemple, Josep Termes parlava fa poc de la influència en el nacionalisme de CDC de Pierre Vilar, que defineix com un «historiador marxista que ha explicat Catalunya en clau de dinamisme. De dinamisme i de tradició». I efectivament, així ha estat. O podríem parlar de la influència intel·lectual d’un Jaume Vicens Vives. O d’un Raimon Galí. O en el seu moment d’un Andreu Nin. I sobretot hauríem de parlar dels canvis que hi ha hagut a Catalunya i al món durant els últims 50 anys, des de la immigració fins a l’evolució política i econòmica d’Espanya, i fins la internacionalització en tots els ordres, etcètera.

Afortunadament, hi ha hagut una reflexió intel·lectual que, des d’una visió nacional de Catalunya, i sense deslligar-se dels orígens, ha anat adaptant la nostra ideologia nacional. És un treball no prou vist, en part tapat per la ideologia progre que ha dominat a Catalunya. Però hi és. I és potent.

El centenari de La Nacionalitat Catalana és un bon moment per fer aflorar tot aquest gruix de treball intel·lectual i polític. És qüestió de poc temps que aquest pensament esdevingui molt determinant. Perquè ja hi és, encara que un pèl amagat. Però em permeto avançar una idea sobre això.

Manuel Castells —que ni per naixement ni en principi per filiació política o intel·lectual és un catalanista o un nacionalista, però que és un home ben compenetrat amb Catalunya i amb idees clares sobre el país— ja va explicar fa anys que un projecte nacional català s’ha de definir sobre una doble base identitària: una identitat de resistència o d’arrels, i una identitat de projecte o de futur. És a dir, una identitat de llengua, cultura, consciència històrica, dret civil, sentiment, identificació amb unes institucions, etcètera, i una altra que es fonamenta en el país que volem fer tots els que ara hi som. Pels que som i pels que serem. I al servei dels que hi som i dels que hi seran.

Prat de la Riba deia una cosa no gaire diferent. Per una banda, parlava en termes molt tradicionals, però, per l’altra, amb un toc molt fort de modernitat. Un toc doble. A la nació catalana hi havia de cabre tothom. No podia ser una Catalunya pels catòlics o pels lliurepensadors, pels anarquistes o pels conservadors, pels de ciutat o pels de camp, pels uns o pels altres. La doctrina nacional ho havia de tenir molt en compte. Catalunya havia de ser moderna, oberta al futur. I per això parlava del disseny de Catalunya. És a dir, del projecte. Que de bon tros no pot ser ara com fa cent anys. El futur de Prat de la Riba avui és el passat, i el nostre una incògnita que hem de resoldre. Un interrogant que hem de contestar.

Afortunadament ens podem enfrontar amb aquest futur amb un gruix de pensament polític, des de Prat de la Riba fins avui, consistent i eficaç. I el centenari d’enguany pot ser un estímul per reforçar i posar al dia el nostre arsenal d’idees.



12 de setembre





LA POR DE SER BO, LA POR DE CRÉIXER, DE SOBRESORTIR



L’editorial de fa quinze dies sobre la baixa demanda per part dels universitaris d’estudiar carreres tecnicocientífiques ha provocat més respostes de les habituals. Senyal que és un tema que preocupa.

Dèiem que, probablement, una de les causes d’aquesta baixa demanda és que es tracta de carreres que comporten més esforç i que condueixen a llocs de treball on és més fàcil equivocar-se, o en què l’error és més detectable. No convé ser injustos, i per tant fóra bo que això s’analitzés bé. Que posats a fer tants estudis i enquestes com es fan sobre el que la gent pensa i sobre per què actua d’una determinada manera, també estudiés per què passa això. S’hi podria interessar alguna universitat, però també les organitzacions empresarials i sindicals i els col·legis professionals.

Aquesta reflexió me’n porta una altra, que m’ha estat suggerida per l’entrenador d’un equip català (no de futbol) de gran categoria europea. Parlàvem d’un jugador molt bo, ja retirat. I em deia: «X era molt bon jugador, molt bo. Però n’hi havia d’altres que també ho eren. Què el distingia? Quin era el plus que el va fer sobresortir i va fer que fos el capità de l’equip? Doncs que no li feia por ser bo ni créixer ni ser important ni assumir responsabilitats. Que tenia confiança en ell mateix. Que no li feia por sobresortir i convertir-se en el centre de les mirades, de les esperances i de les crítiques».

Aquesta és la mentalitat que Catalunya necessita. No practicada irresponsablement o amb falta de mesura. Practicada amb una idea clara dels objectius i dels propis recursos. Però amb ambició i criteri alhora.

Fa la impressió que a la nostra societat de vegades hi ha un dèficit, en aquest sentit. Que hi ha creativitat, que hi ha imaginació, que hi ha idees, que sovint hi ha bons impulsos inicials. Però que fa por anar massa enllà. Que fa por créixer, sobresortir, cridar massa l’atenció. I això passa en camps diversos, des de l’empresarial a l’intel·lectual.

I amb moltes excepcions, afortunadament. Però en conjunt fent de fre.

Així mateix, a la nostra societat també s’ha instal·lat una mena de por (o quasi un rebuig?) a l’excel·lència. Cal assegurar la igualtat de possibilitats per al conjunt de la població —i és bo que hi hagi igualtat en allò que és bàsic—, però rebutjar o simplement no valorar i no estimular l’excel·lència és un disbarat. I això en tot: en la formació, en la cultura, en l’economia, en la societat en general.

Sobre tot això fóra bo que es dugués a terme una reflexió collectiva. Perquè en aquest moment —que al meu entendre és de cruïlla, un moment decisiu— necessitem gent emprenedora, capaç d’assumir riscos i responsabilitats. Necessitem capitans. Gent que no li faci por ser bona, créixer i excel·lir.



19 de setembre





SENTIT I IDEA DE PAÍS



Vàrem dedicar l’editorial del 12 de setembre a recordar que enguany fa 100 anys de La Nacionalitat Catalana de Prat de la Riba. Sembla que algú més està pensant que caldria no deixar passar l’any sense una reflexió sobre la influència intel·lectual i doctrinal que durant tot aquest temps ha tingut en el nacionalisme català. Que és un moviment que avui segueix influint decisivament la política i la societat catalanes. Esperem que la idea fructifiqui.

A banda de l’aspecte més pròpiament doctrinal hi ha hagut una realitat i una vivència del catalanisme que en la pràctica ha impregnat la vida catalana d’aquest segle. I ara, respecte a Catalunya i al catalanisme, vivim un moment molt important. Estem davant una cruïlla històrica, estem en un moment crític. Un moment crític no vol dir necessàriament de conseqüències negatives, sinó simplement decisiu. Un moment en què segons el que es faci es pot pujar o es pot baixar.

Doncs bé, en un moment així és bo repassar el que ha estat el catalanisme (o el nacionalisme català, que en el meu cas ve a ser el mateix). I el que és avui. I el que se’n pot esperar.

Una característica del catalanisme és que no ha estat mai només una reivindicació històrica o sentimental o una protesta. Ha estat això, també, però sobretot ha estat un projecte de país, un projecte de Catalunya (i sovint ha estat també un projecte d’Espanya). Ho fou a començaments del segle xx, amb el noucentisme i el seu model democràtic i europeista. Un model molt basat en la cultura, la formació i la societat industrial. Amb l’accent en la identitat —i per tant, entre altres coses, en la llengua i la cultura—, però també en l’economia, la modernitat i la cultura exterior. Tot plegat alimentat per un clima d’il·lusió i una mentalitat d’anar creant sistemàticament les institucions i les estructures pròpies d’un país equilibrat i avançat.



I aquesta mateixa orientació va presidir la Generalitat republicana. Amb un afegit molt important de signe social. Ja des d’aleshores i sempre més, fins avui, ha quedat clar que el catalanisme o és social o no pot ser. Perquè sense això no pot aspirar a assumir la responsabilitat de tot el país. Però els anys trenta foren temps de grans convulsions, i el projecte va quedar malmès. Recordem el vers adolorit de Màrius Torres que contempla desesperat l’esfondrament del projecte i parla de «la ciutat d’ideals que volíem bastir». S’estava realitzant un projecte, s’estava construint un país, amb il·lusió, que tot d’una fou anorreat.



Després el projecte va persistir sota les runes. «Entre runes de somnis colgats», deia Màrius Torres. Sota les runes primer, i a través d’un lent renaixement després. Que es va manifestar de formes ben diverses, a voltes gairebé inconscientment. Molta gent seguia pensant que Catalunya és un país que té qualitat i energia, que per tant se’n sortiria. I això manté l’esperança, l’autoestima i la il·lusió. I fa que hi hagi milers i milers d’iniciatives petites i grans, però totes obeint a una idea i un sentit de país.

Després, amb la democràcia, l’autonomia i l’alliberament d’energies contingudes, hem viscut una època positiva en què Catalunya ha assolit un grau insuficient de poder polític, però que amb tot ha permès una acció col·lectiva important.

El progrés general ha estat evident i, sobretot, ha estat important que haguem pogut tenir la sensació (que no era il·lusòria) que anàvem tirant endavant un país, un projecte de país. Un país que fins i tot en molts aspectes era un referent. Que era capaç de combinar progrés social i econòmic, mantenir la pròpia identitat, ser un bon exemple de cohesió i convivència. Fins i tot ser útil al conjunt de l’Estat. Tot això acompanyat d’autoestima Catalunya endins i de prestigi Catalunya enfora.



I ara, què?

Ara l’economia va bé, en el país hi ha iniciatives molt positives, tenim actius importants. Però en l’àmbit públic —la política, l’administració, l’acció de govern, molts aspectes culturals, àmbits econòmics i socials significatius, mitjans de comunicació…— hi ha un desconcert considerable i una pèrdua d’autoestima. I hem perdut pes. Això és urgent recuperar-ho.

Ho podem fer, perquè tenim actius importants. No hem de tenir por. Però a condició que recuperem la política i que l’acció pública en general recuperi la idea de país i de projecte. Cal bona gestió, com tothom reclama. Cal un bon govern. Però cal més que això. Cal que l’acció pública recuperi la idea de projecte. Volem fer un país. Que valgui la pena. Que la gent se’n pugui sentir orgullosa, també la que ve de fora.

Això ha estat sempre el catalanisme quan ha estat eficaç. No ha estat només una gestoria. No ha estat només una estructura de partit i una màquina electoral. No ha estat només —tot i que això ja és molt— un programa polític. Ha estat un projecte i una idea de país. I així ha de ser ara.



26 de setembre





LES ALTRES INFRAESTRUCTURES



Tant la Generalitat i els partits polítics catalans, com també el món empresarial català, ja fa anys que reclamen més infraestructures. Una reclamació que darrerament i a cavall de la discussió de l’Estatut s’ha intensificat.

Generalment la reivindicació s’ha centrat en carreteres, ferrocarril, ports, aeroports, producció i transport d’energia, aigua, etcètera. Com ara s’ha vist amb la discussió dels pressupostos de l’Estat i el tema del percentatge del 18’5%, la definició d’infraestructures no pot limitar-se a aquestes obres estrictament físiques. Cal afegir-hi els grans equipaments culturals, sanitaris, etcètera.

Però això tampoc no és tot. El progrés d’un país reclama carreteres, energia, grans hospitals, museus, ports, ferrocarrils, etcètera. Però també, i d’una manera creixent, formació, tecnologia, recerca i esperit d’innovació.

Andreu Mas-Colell, des de la Conselleria d’Universitats, Recerca i Societat de la Informació, va iniciar l’aplicació d’un pla sistemàtic de creació de centres de recerca i deia: «Les ciutats més dinàmiques i més innovadores solen ser les que tenen un gran aeroport i una gran oferta universitària, amb molt bon postgrau i molta recerca».

La batalla a l’entorn de l’aeroport de Barcelona demostra que aquest capítol està ben après. Però el de la universitat i la recerca no ho està prou, encara. El nostre món polític i el nostre món empresarial no ho tenen encara prou interioritzat. Ni ho prioritzen prou. Però malgrat això durant els últims deu anys les coses han començat a canviar, positivament.

A Catalunya s’han creat molts centres de recerca. N’enumero uns quants: el Centre Tecnològic de Comunicacions, l’Institut de Ciències Fotòniques, el Centre de Regulació Genòmica, l’Institut Català de Ciències Cardiovasculars, l’Institut Català d’Investigació Química, l’Institut de Nanotecnologia, etcètera. I ha entrat en funcionament l’Institució Catalana de Recerca i Estudis Avançats (ICREA), que ha començat a donar bons resultats atraient científics estrangers i recuperant-ne de catalans que treballaven fora. I ha entrat en funcionament el Parc de Recerca Biomèdica de Barcelona, i l’R+D ha començat a pujar, probablement fins i tot més del que indica l’estadística. I s’han creat o s’estan creant uns quants grans equipaments com el supercomputador Marenostrum i el sincrotró. Fins i tot la Unió Europea ha reconegut aquesta bona política nomenant l’exconseller Mas-Colell secretari general de l’European Research Council pels anys 2009-2011. Convé dir tot això, i ser-ne conscient, perquè justificadament dóna moral i confiança.

Però ens cal anar molt més enllà en aquesta direcció. I cal que sobretot la classe política, el món empresarial i els mitjans de comunicació hi dediquin una atenció preferent.

Cosa que sovint no és el cas. Sovint les carreteres i els trens absorbeixen tota l’atenció. I ja està bé que n’absorbeixin molta. Però sense oblidar quatre coses. La primera és que tenim més dèficit de recerca i innovació que d’infraestructures físiques. La segona és que les infraestructures físiques estan, moltes d’elles, ben orientades. Que és qüestió de temps i després de gestió (això és un altre problema). La tercera és que l’opinió pública no percep que les infraestructures relacionades amb el coneixement, la recerca i la innovació siguin tan urgents com les infraestructures físiques. I la quarta és que la creació d’una infraestructura potent de recerca i innovació, i el seu funcionament, són d’una gran complexitat i lents. I que per tant són urgents. I requereixen que se’ls doni prioritat.



9 d’octubre





LA FRIVOLITAT ES PAGA



La suspensió d’una cimera europea que es preveia fer a Barcelona tot al·legant que no es podia assegurar la normalitat i l’ordre enfront d’unes possibles actuacions violentes de grups antisistema és una molt mala notícia per la ciutat i per tot Catalunya.

Moltes ciutats europees han acollit cimeres en condicions difícils i mai no s’havien suspès. Una decisió així és una claudicació molt greu enfront de la violència i el xantatge.

No és objecte d’aquest editorial analitzar les possibles raons d’aquesta decisió. Poden haver-n’hi de diverses: raons polítiques i d’interès electoral, una manifestació més de la suspicàcia del govern central envers Barcelona, descoordinació entre les institucions, etcètera. Però el que aquest editorial vol és assenyalar que l’origen de tot això ve de lluny, i que no és només polític. En tot cas, no vol parlar de l’aspecte polític.

El que es proposa és dir que aquest fet lamentable és sobretot resultat d’una actitud intel·lectual i moral (i finalment política, és clar) molt estesa des de fa anys en sectors importants de la nostra societat. Una actitud que ha rebutjat les normes, el respecte de les coses i de les persones, el sentit de responsabilitat i del bé comú. Ja fa anys que ho denunciem. Molts anys.8 Amb la resposta, per part de molts responsables polítics, de somriures condescendents. O bé amb frases com ara «Barcelona ha esdevingut la capital de la transgressió», pronunciades com un fet molt positiu, com un fet d’orgull. Amb tonta vanitat. I aquesta és una barbaritat que desqualifica el càrrec polític que la pronuncia.

Ja fa temps que sabem que en els ambients antisistema de tot Europa —violents o no— s’ha estès la idea que Barcelona, per la seva permissivitat, per la complicitat d’alguns estaments públics, és la millor ciutat d’Europa per a l’aldarull. També per a l’aldarull violent. I per les activitats anticíviques.

Encara que sigui molt tard, i que ja s’hagi pagat un preu alt en prestigi, grau de convivència i qualitat ciutadana, és bo que s’hagi començat a reaccionar amb ordenances, policia i sancions.

Però cal anar a l’arrel del problema, que és d’educació, de valors, de rebuig clar i net de tot el que va contra del respecte que ens devem els uns als altres i que tots devem al nostre entorn i a la nostra societat. I cal també no seguir-lo cobrint amb el mantell d’un progressisme que ja no ho és. Que està superat, que està cansat, que és anacrònic. Que de vegades, com en aquest cas, arriba a ser reaccionari. A hores d’ara aplaudir sistemàticament la transgressió, tolerar amb mitja rialleta comprensiva la manca de respecte, rebutjar l’autodisciplina, dir que tot s’hi val, no està en la línia del progrés, sinó del fracàs. I si nosaltres no ens n’adonem vindran els de fora i ens ho faran entendre. Vindran de qualsevol indret on hi hagi seriositat i sentit clar del bé comú. I ja és gros que hagin hagut de venir de Madrid, com ha succeït ara. Amb la nostra complicitat.

Fa molts anys que massa gent influent des del punt de vista intel·lectual, mediàtic i polític va donant voltes entorn de si mateixa, sense adonar-se del que passa fora d’un cercle benpensant i tronat. Enyorant el 1968, sense adonar-se que el que de bo tenia el 1968 ja ha donat el seu fruit i que continuar-hi aferrat és anar contra el progrés, que ara passa per uns altres camins

Si no hi ha altra manera de fer-ho entendre des de casa mateix, que la gent que aquí se les dóna de progressista s’assabenti almenys de què passa a fora. Que llegeixi més, o que hi vagi amb l’ànim obert a copsar el que realment s’hi fa, què passa a països que tenen fama de ser països de progrés. I veuran, els d’aquí, que ja desafinen.

Tot això cal tenir-ho present a l’escola, als mitjans de comunicació, en el discurs i en la política i arreu des d’on es pot exercir una influència, especialment sobre els joves. I a les famílies. I tot sense oblidar que el respecte s’ha d’aconseguir per persuasió, per educació, per creació d’ambients i d’àmbits positius, acollidors i que obrin perspectives positives. Sobretot, això. Però també a través de la compulsió que el legítim poder públic democràtic té dret a exercir. I que, arribat el cas, té l’obligació d’exercir.



17 d’octubre





UNES ALTRES INFRAESTRUCTURES, ENCARA



En altres ocasions recents ja he parlat d’infraestructures. D’infraestructures físiques (carreteres, ferrocarrils, portades d’aigua, xarxes de telecomunicacions, línies elèctriques, etcètera) i d’infraestructures en el camp del coneixement… I he donat a entendre que ara i aquí, a Catalunya, aquestes segones infraestructures reclamen més atenció, i una atenció més urgent, que les físiques, moltes de les quals ja estan endegades i disposar-ne és només qüestió de temps (en alguns casos, de no gaire temps).

Però encara hi ha un tercer tipus d’infraestructura molt important per un país. Que no s’hi pensa. Que fins i tot es menysté. Que és la família.

I encara en podríem esmentar una altra, que deixarem per un altre dia, les institucions.

Si per infraestructura s’entén allò que organitza i fa funcionar un país i el fa progressar. Si per infraestructura s’entén allò que dóna solidesa i equilibri, estabilitat a un país. Si s’entén així, també són infraestructures les institucions i la família. No ho són físicament, com les carreteres, les línies telefòniques i els aeroports, però ho són de cara al seu aprofitament i, sobretot, ho són com a instruments molt bàsics del funcionament de la societat.

Parlarem un altre dia de les institucions.

Durant molts anys la família ha estat bescantada i fins i tot menystinguda. Se n’ha disminuït la importància i el paper que sempre havia jugat, i que en bona part encara juga. Estic parlant de la família de pare, mare i fills. El que amb un cert to despectiu se n’ha dit la família tradicional.

I és veritat que durant les darreres dècades han augmentat molt altres formes de família, o de vegades simplement de convivència: pares i mares divorciats, mares solteres, parelles de fet, etcètera. Formes de convivència, com deia, sovint amb fills, que l’administració ha de tenir en compte, i ajudar en el que calgui i correspongui. Fins i tot s’han legalitzat darrerament les parelles homosexuals. Però el sentit comú i l’experiència diuen que, per anar bé, la millor fórmula de família és la formada per pare, mare i fills.

És un gran factor d’estabilitat i de solidesa social. És el millor lloc d’exercici de la solidaritat, i també de la responsabilitat. És un bon marc per a la formació dels infants i per a l’intercanvi d’emocions i de sentiments.

Tot això, naturalment, si la família funciona. Però això passa amb tot. La millor eina, el millor sistema i el millor mecanisme fracassen si s’espatllen o han estat mal dissenyats. Però això no invalida el valor que en general té un bon mecanisme o una bona eina.

Fa un parell d’anys, parlant amb un ministre del govern socialdemòcrata alemany li vaig dir: «Sembla que ara el seu partit ha canviat de criteri sobre la família. Durant dècades l’ha menystinguda. L’ha titllada de petitburgesa i d’anacrònica. I fins i tot havia votat més d’un cop contra polítiques d’ajut a la família proposades pels democratacristians». Em va contestar molt francament: «Sí, té raó. Però ja hem canviat. Estàvem equivocats. Ens hem adonat que sense família potent l’estabilitat i el futur estan amenaçats». I va afegir: «Fins i tot pel bon funcionament de l’economia cal donar suport a la família».

I el mateix passa ara amb la candidata del Partit Socialista francès, Ségolène Royal, que viu en parella de fet des de fa més de vint anys, ha tingut quatre fills, i ha posat per tant a prova la voluntat de durada i d’estabilitat en la relació. Són una família de pare, mare i fills. I podríem seguir amb més exemples d’aquests. Per exemple, el de Tony Blair. D’ell és aquesta frase de «pare, mare i fills».

No és estrany, per tant, que a la cancellera Angela Merkel i a la seva ministra Ursula von der Leyen, totes dues democratacristianes, els hagi estat relativament fàcil convèncer els seus socis socialdemòcrates que cal donar suport a la família. A la coalició del govern alemany li costa molt arribar a segons quins acords (per exemple, sobre sanitat), però no en la política familiar.

Ara a casa nostra encara hi ha qui segueix encarcarat en antics esquemes i prejudicis. Gent que no ha fet la conversió d’aquell ministre alemany: «Dèiem que la família era anacrònica, però estàvem equivocats».

S’hi resisteixen en nom d’una mentalitat que s’autoanomena progressista, però que no passa de ser progre i que ja ha perdut contacte amb les idees i els neguits d’avui. Han perdut contacte amb els problemes i les tendències d’avui. Van donant voltes entorn d’ells mateixos fins a l’extenuació.

Resumint: hi ha infraestructures físiques (carreteres, ports, etcètera), hi ha infraestructures del coneixement (formació, R+D, etcètera) i hi ha allò que dóna sentit de bé comú i de responsabilitat, estabilitat i cohesió (família i institucions). En totes aquestes direccions cal treballar.



23 d’octubre





LA CRUÏLLA



El moment polític actual, tan decisiu, se situa en un marc de repte global molt fort. Catalunya es troba en una cruïlla complexa. En un moment crític. Amb el benentès que això no significa que haguem de ser pessimistes, perquè estem en condicions de resoldre bé la situació. Sí que és un moment delicat i decisiu, en què segons el que fem podem anar amunt o estancar-nos. I si ens estanquem recularem, i no poc. Perquè una característica del moment present és la magnitud i la complexitat del repte, com deia, i sobretot l’acceleració de tot el que passa i l’acceleració dels canvis.

Ens enfrontem a la globalització en tots els àmbits, l’econòmic, el polític, el cultural, etcètera. El món s’ha fet petit. La Xina, Polònia i Turquia no són ja països llunyans, són aquí. Quan sortim a comprar, ja sigui un moneder, un vestit, unes ulleres, un teler o una turbina, ens trobem sense adonar-nos que el producte és xinès, pakistanès o txec. Tots aquests països ara ja són aquí.

Ens enfrontem amb exigències creixents de competitivitat. I la irrupció de les noves tecnologies trasbalsa els nostres hàbits i la nostra manera de treballar. Tot això representa un repte gran per la nostra economia, per la nostra capacitat de crear riquesa i, per tant, pel nostre estat del benestar. Hi ha a més la immigració, molt massiva, també molt sobtada i que alhora que és un motor de creixement planteja problemes d’atenció social, de cohesió i d’identitat. És, a tot Europa, el tema que més preocupa la gent. Finalment tenim dos fets molt importants. Un és el nou Estatut, que si s’aplica bé ens dóna més possibilitats d’autogovern. Això sol ja confereix una importància molt especial al moment present. L’altre és el cost intern i extern que ha tingut la negociació de l’Estatut, i especialment el clima negatiu envers Catalunya, també amb pèrdua de prestigi, que s’ha creat a la resta de l’Estat.



La magnitud i la transcendència del repte no ens ha d’espantar. Perquè tenim prou recursos humans, tenim prou tradicions positives, tenim un nivell econòmic prou bo, tenim prou capacitat de resistència identitària, tenim prou experiència i vocació d’integració, tenim prou vitalitat, tenim prou història però també prou vocació de futur, no només per resistir el gran repte que tenim davant, sinó per agafar un nou impuls com a país i com a societat. Però a condició que el país tingui idees clares sobre el que és i el que vol ser, tingui conviccions sòlides i tingui actituds constructives i estat d’ànim positiu. I això en tot. És a dir, en l’àmbit de la societat, però també en el de la política.

És per tant l’hora de la serenitat i de la coherència. De l’eficàcia més que de l’espectacle. De recuperar l’autoestima i la il·lusió. És l’hora de l’ambició i del seny alhora.



30 d’octubre





QUÈ PASSA?9



D’una setmana ençà hi ha hagut les eleccions i l’acord per constituir un nou govern tripartit. No correspon a aquest editorial fer-ne el comentari o el judici estrictament polític, tot i la seva gran importància.

El que sí que li correspon és subratllar un fet que posa de manifest que a Catalunya hi ha un malestar profund. Un desconcert considerable. I un cansament. I una falta d’il·lusió. Han estat unes eleccions objectivament de molta transcendència, però amb una participació molt baixa. I amb fets sorprenents com els següents. CiU, tot i guanyar les eleccions i seguir essent el partit més fort del Parlament, ha perdut 95.000 vots, o sia el 9% dels vots de 2003. El PSC, tot i ser el principal partit de govern i seguir-ho essent, n’ha perdut 241.000, és a dir, el 24%. ERC n’ha perdut 130.000, és a dir, també el 24%. ICV, en canvi, n’ha guanyat 40.000, és a dir, un 16%. Però el conjunt del govern tripartit ha passat de 1.816.000 vots a 1.484.000, amb una pèrdua d’un 19%. Deixant de banda això, el PP ha perdut 80.000 vots i Ciutadans de Catalunya n’ha guanyat 90.000. I els vots en blanc han doblat, de 30.000 a 60.000. I en blanc hi vota la gent que sap que votar és important i en cert sentit obligat, però que no confia en cap força política.

Tot plegat configura un quadre negatiu respecte a l’actitud de la ciutadania. No és només un problema polític, sinó més de fons. En primer lloc de falta de confiança en la classe política, però també de desinterès per com i cap a on pot anar el país. Molt probablement és la manifestació del que s’ha anomenat societat individualista de massa.

També posa de manifest que molta gent deu creure que el que surti de les eleccions no l’afectarà gaire. Que no s’hi juga gaire. Això pot ser degut al fet que una bona part de la població viu un moment econòmicament favorable, com indica el grau alt de consum que hi ha. També és veritat que hi ha sectors més desfavorits que creuen que ningú els farà cas. Finalment hi ha el fet que les coses darrerament han anat d’una manera que la gent ha acabat comptant poc amb les institucions catalanes. Tot oblidant que, si fem el balanç del segle xx, el catalanisme ha estat el gran motor polític, cultural i moral de Catalunya.

Tot això ara s’ha de remuntar. Des de la política, evidentment. Però també, i en certs aspectes sobretot, des de l’acció de la societat, en tots els terrenys, i especialment en el de les idees, els valors i les actituds. Allò que la nostra fundació en diu l’IVA.

Malgrat tot, tenim prou actius perquè la nostra esperança sigui fundada.



7 de novembre





L’EMOCIÓ



El dia 11 de maig, en el curs d’un seminari organitzat pel CEJP sobre la política i els polítics, el professor Ángel Gabilondo, rector de la Universidad Autónoma de Madrid, va pronunciar la conferència «El valor de la política», tota ella d’una molt alta qualitat. En transcrivim un fragment especialment significatiu.



Voy a reivindicar la emoción como gran factor político.

Soy muy consciente de los peligros de la emoción, pero también soy muy consciente de los peligros de carecer de ella. Desde luego, reconocemos los peligros de la emoción, sabemos y hablamos del irracionalismo, de las seducciones, pero hay que encontrar valor en el corazón de la palabra emoción, y ésta es mi propuesta: para que haya coraje entremos en el corazón de la palabra: hay que buscar la palabra motivo en la palabra emoción. Emovere, movere, mover, motivar y emocionar tienen la misma raíz: el movimiento, mover; mover a alguien a hacer algo. Y desde luego, si alguien quiere mover, motivar, es decir, dar motivos a mover a que alguien haga algo, es indispensable unificar los buenos argumentos también con las buenas emociones. Y no son incompatibles, como el gusto no es incompatible con el provecho. Este plato debe de estar malísimo porque me da mucho placer. Pues no. Insisto, el gusto no es incompatible con el provecho, y el discurso político no ha de eludir, argumentando adecuadamente, la posibilidad de provocar una conmoción, una emoción compartida, también un sentimiento común como resultado de la capacidad de movilizar o de poner en acción a una comunidad.



El professor Gabilondo expressa molt bé el que molts cops hem dit des d’aquest butlletí. De vegades servint-nos del que deien altres personalitats. Per exemple, quan dèiem que amb projectes tècnics, o de gestió, o fins i tot centrats només en el confort i el benestar material, un país no va endavant. Projectes que el que havia estat rector del London School of Economics, Ralf Dahrendorf, qualificava de «gèlids», incapaços de presentar una visió engrescadora del que volem que sigui la societat, que sigui el país. I segons Dahrendorf, incapaços de fer que Europa vagi endavant.

Resulta cansat que per defensar coses molt evidents, però sovint negades a casa nostra —en aquest cas la necessitat del sentiment i de l’emoció—, calgui buscar arguments d’autoritat a fora. A Madrid o a Londres o a Harvard. O recordar l’acceptació d’un llibre com el de Daniel Goleman, Intel·ligència emocional,10 que ve a dir una cosa que ja sabíem, i és que només amb intel·ligència o només amb racionalitat, la capacitat de triomfar i de superar obstacles sovint és limitada. Que calen a més sentiments, emocions, que faciliten l’entusiasme, la motivació, l’autoconsciència, l’autoestima i l’empatia, és a dir, quelcom de tan important com la capacitat de convivència.



Tot això sempre ha estat així. Sempre ha calgut la capacitat de commoure i de commoure’s, tant en l’ordre personal com en el collectiu. De crear commoció, com diu el professor Gabilondo. Perquè la gent es mogui com ell subratlla també cal que tingui fe en ella mateixa, i en les idees que professa. I cal el sentiment que ajuda a tenir aquesta fe. Hi pot haver un poble, o una col·lectivitat del tipus que sigui, o una persona individual, que rebutgin aquest sentiment i aquesta fe. Si ho fan viuran un temps instal·lats en la petulància, en el narcisisme, en el complex de superioritat. Però decauran ben aviat perquè res no els mourà.

Tot això ara a Catalunya és molt actual. Perquè tenim necessitat de gestió, però seguim necessitant, i molt, il·lusió, emoció, sentiment. Emoció i sentiment de país. Cal que sapiguem unificar els bons sentiments amb les bones emocions.



14 de novembre





LA SÉGOLÈNE ROYAL (2)



Que avui dediquem aquest editorial a Ségolène Royal no és per oportunisme a causa d’haver guanyat les primàries socialistes franceses. Ja li vàrem dedicar l’editorial del 16 de maig. I en part també el del 2 de maig.

És veritat, però, que avui Ségolène Royal està especialment d’actualitat. I val la pena recordar per què. Recordar per què ha derrotat les grans figures del Partit Socialista francès. I per què té serioses possibilitats d’esdevenir presidenta de França.

Ha estat així perquè ha trencat els esquemes ideològics del socialisme francès, i fins i tot del pensament i de les actituds del conjunt de França. I àdhuc ha introduït una manera nova de parlar a la gent. I una il·lusió nova.

Un llenguatge i unes propostes que l’esquerra tradicional francesa —i gran part de l’aparell socialista— varen titllar amb desdeny de social-liberals, o fins i tot de neoliberals, o —pitjor encara— de blairistes. Però que responen molt més als problemes i neguits de la gent, i als reptes econòmics i socials del país que els argumentaris encarcarats de l’esquerra francesa, i en bona part de la dreta, també presonera d’una carcassa intervencionista i estatalista, molt rígides.

Ségolène Royal ha plantejat amb valentia temes com el de la família, el d’una educació més exigent, el de la integració de la immigració, el de la seguretat, el de la moral de l’esforç, que hi ha d’haver drets però també deures, etcètera. És a dir, tot el que durant molt de temps l’hegemonia d’una ideologia autoanomenada progressista ha menystingut. I ha mirat d’entendre els problemes de la gent i les seves pors. No per sobreprotegir-la, sinó per donarli més i millors eines per superar aquestes pors.

Ha dit tot això contracorrent i no s’ha cremat. Probablement perquè a França és molt evident que cal un corrent d’aire fresc que permeti superar el desconcert que hi ha, l’estat d’ànim rondinaire i l’escepticisme envers la política i els partits. França necessitava que algú trenqués la repetició somnolent de vells dogmes i d’actituds resignades. Ségolène Royal ho ha fet.

Val a dir que també ho ha fet el seu probable contrincant a les presidencials, Nicolas Sarkozy. També ha trencat la cotilla ideològica de la societat francesa, immobilista i encarcarada, i ha proposat reformes atrevides, de ruptura de l’encarcarament. Com deia un comentarista italià, «amb Ségolène i amb Sarkozy el país de la revolució i de la conservació podria ser que hagués descobert els avantatges del reformisme». Per cert, que tant Ségolène Royal com Nicolas Sarkozy no amaguen que en bona part —tots dos— s’han inspirat en Tony Blair amb gran escàndol, sobretot, de bona part del Partit Socialista.

Afegim en l’actiu de Ségolène Royal una altra cosa: ha introduït emoció i il·lusió a la seva proposta. Ha tocat fibres íntimes de la gent. I això és important, perquè, com dèiem a l’editorial del proppassat dia 14, no es construeix res (tampoc en el camp col·lectiu) sense sentiment. Sense un bon equilibri entre racionalitat i emoció. Sembla que Ségolène Royal aquest equilibri el té.



21 de novembre





DISSECAR O IMPULSAR



La medicina no hauria anat endavant sense generacions senceres d’anatomistes que varen dissecar el cos humà, que en varen desentranyar l’estructura fins al darrer lòbul cerebral i l’artèria més petita. Ni sense les contribucions dels fisiòlegs que varen estudiar el funcionament del ronyó i el fenomen de l’osmosi. Però tot això, del tot necessari, no hauria estat útil sense els farmacòlegs i químics que varen descobrir nous medicaments, sense els cirurgians que varen aplicar noves tècniques operatòries, sense els internistes que dia rere dia han d’assumir el risc de diagnosticar i curar.

Això es pot aplicar a tot. A totes les disciplines, de fet a la vida en general. Hi ha gent que disseca, que descriu. I hi ha gent que proposa i que empeny. Uns i altres són necessaris. No es pot actuar eficaçment sense conèixer bé i a fons la realitat sobre la qual s’actua.

Però cal que hi hagi una proporció adequada entre els uns i els altres. Si hi ha molts dissecadors, analistes i descriptors, i poca gent dedicada a actuar sobre la realitat, per ben explicada que aquesta estigui no hi haurà progrés.

Seguint amb l’exemple mèdic, si hi ha molts anatomistes i molt pocs cirurgians o metges internistes, l’estat de salut del país no avança. Si hi ha molts cirurgians ignorants de l’anatomia del cos humà hi haurà desgràcies i més desgràcies. Cal que hi hagi anatomistes, que hi hagi metges dissecadors. En tots dos casos el desequilibri serà dolent per la salut del conjunt del país.

De què ve aquesta referència a anatomistes i internistes? Quin sentit té? Té el sentit que, en molts camps de la nostra societat, perilla aquell equilibri que hi ha d’haver entre analistes i impulsors.

Dèiem fa unes setmanes que a casa nostra (i una mica en alguns països europeus) entre els joves hi ha una crisi de vocacions científico-tècniques.11 Dèiem que s’ha produït un fort desequilibri entre el número d’estudiants d’enginyeria, física, química, telecomunicacions, matemàtiques, que han anat a la baixa, i de sociologia, psicologia, periodisme, el que se’n diu ciències socials en general, i de ciències mediambientals, que han anat molt a l’alça. És a dir, hi ha molta més tendència a dissecar i a analitzar que a crear i a impulsar. I això no és bon senyal. No ho és perquè massa sovint quan es pregunta a noies i nois per què no es decanten més per carreres científico-tècniques diuen, o se’ls nota que pensen, que són massa difícils. També hi juga el fet que els estudis de l’àrea social tenen més prestigi i són més ben considerats que els de l’àrea productiva, si més no en els mitjans de comunicació i en l’ambient general. Hi ha, en molts ambients, un punt de superioritat moral.

I potser no ho diuen ni se n’adonen, però pot ser que pensin que tenen més càrrega de responsabilitat, que les carreres científico-tècniques comporten més risc (tot i que això podria ser contradictori amb la suposada idea de superioritat moral que abans dèiem).

La nostra societat ha de reflexionar-hi i tenir les idees clares. I després, segons com, prendre iniciatives. En tot cas, ara ja sembla clar que si la tendència actual es manté, d’aquí a uns anys la nostra activitat econòmica se’n ressentirà molt.

Una diferència entre l’actitud de l’estudiós de la societat, i també del professor de filosofia, i la del professional tècnic —i per cert, també del polític o del sindicalista— és que els segons no es poden limitar a descriure una situació, sinó que han de prendre decisions. De vegades dubtoses, poc clares, i molt sovint urgents. Si no veu clara una cosa, l’anatomista pot dir «demà m’ho tornaré a mirar». El pediatre sovint no té aquest marge. El sociòleg pot dir «això ho seguiré estudiant» i el químic —i també el polític— han de prendre una decisió, sovint immediata.



Encara hi ha una altra diferència. L’analista no necessàriament ha de fer propostes. La seva feina es pot acabar en la descripció. Ha de descriure, i descriure bé, la realitat. I això —una bona descripció de la realitat, de l’estat de les coses— és bàsic per a una bona actuació posterior. Però no està obligat a prendre decisions. El metge, el tècnic, i també el polític, sí.





Podria entendre que aquests comentaris siguin criticats. Ho celebraria. De fet tenen una certa intenció provocadora. Fóra bo que ajudessin a provocar una discussió fructífera sobre un tema important per a la nostra societat.



28 de novembre





LA VOLUNTAT POLÍTICA



En reunions, congressos i seminaris sobre temes relacionats amb la sostenibilitat, l’equitat, el desenvolupament humà… sorgeix reiteradament la mateixa constatació: molts problemes podrien resoldre’s, però «falta voluntat política». Hi ha solucions, però no s’apliquen.

Hi estem d’acord, però amb la condició que no s’identifiqui la voluntat política amb la voluntat dels polítics. És massa fàcil culpar-los de tot el que no funciona. Fins i tot, criticar-los per no fer allò que no els deixem fer.

La voluntat política és, en realitat, una propietat col·lectiva. És la capacitat de fer prevaldre unes determinades opcions perquè són coherents amb els valors compartits per la comunitat.

La voluntat política neix, doncs, de la visió que una societat té de si mateixa i de l’opinió que en deriva per a cadascuna de les grans qüestions que ha d’abordar. Només quan els polítics encerten a formular propostes que combreguen amb la voluntat política de la societat tenen el camí desbrossat i fàcil.

Ara bé, molt sovint s’exigeix als polítics que resolguin un determinat tema sense que la societat que ho reclama tingui la voluntat política d’assumir les solucions que la mateixa exigència comportarà.

Per això, quan en tantes reunions dels moviments socials hi ha queixes de manca de voluntat política no s’ha d’interpretar com una fàcil crítica als polítics sinó com una autocrítica implícita a la societat.



5 de desembre





AMB L’ESTATUT NO N’HI HAURÀ PROU (4)



És el quart cop que escric un article amb aquest títol.12 Cap d’aquests escrits (tampoc aquest) pretenia anunciar que ben aviat hauríem de reclamar una nova reforma estatutària. Aleshores ja era clar que la reclamació d’un nou Estatut i la forma com el procés s’havia conduït i el cost que tot plegat acabaria tenint obligaven a no sacsejar més la societat catalana, a no arrossegar-la cap a carrerons que podrien ser culs-de-sac, a no esgotar més les energies, a no ferir la nostra autoestima i a perjudicar el nostre prestigi. Ara també.

Sort n’hi ha que malgrat tot això l’Estatut resultant, per camins recargolats, ha acabat essent millor que el que teníem. Almenys sobre el paper. Perquè ara falta veure com s’aplicarà. I això, fer que s’apliqui bé, això sí que requereix un gran esforç de totes les forces polítiques catalanes. I costarà prou.

O sia que quan dic que amb l’Estatut no n’hi haurà prou no proposo que hàgim de tornar a l’estil de reivindicació entre ingènua i fatxenda que es va introduir ara fa tres anys. És més, tot i que per molts catalans l’Estatut del 30 de setembre de 2005 continua essent el referent, cal ser conscients que ho és en termes d’un futur no immediat.

Ara és el moment de tornar a la feina, de no fer de saltimbanqui ni fer jocs de mans, de tornar a fer país. De tornar a fer país. Des del món polític i des de tota la societat. I cal ser conscients que vivim un moment crític. Durant els últims anys s’han acumulat, d’una manera molt i molt accelerada, uns quants reptes, entre altres, la globalització, una exigència molt gran de competitivitat, la irrupció de noves tecnologies, uns canvis econòmics i socials de gran magnitud, una immigració de gran volum i gran diversitat. I la forma com s’han dut les coses durant tres anys, de 2004 a 2006, no ha ajudat gens a donar resposta a aquests problemes. De fet els ha empitjorat.



No correspon a aquest editorial entrar en l’aspecte pròpiament polític del que ara s’ha de fer. Però sí que és pertinent fer notar que sense determinades actituds, sense idees clares del que Catalunya és, del que pot ser i del que vol ser, i sense idees clares de les seves possibilitats i del seu entorn, el repte i el perill amb què s’enfronta no seran ben superats. És el moment de recordar —i m’excuso per l’autocitació— que sense allò que en diem un bon IVA, és a dir, idees clares, valors i conviccions sòlids i actituds positives, constructives i coratjoses, un país no va endavant. Tampoc Catalunya. I menys quan el moment és difícil.

Hi ha un primer punt que hem de tenir clar: Catalunya no està en una fase postnacional. Ha de deixar enrere la fatxenderia, l’espectacle, la frivolitat, el sectarisme, la cultura del no, la tendència a la facilitat, l’autoengany, i tantes coses. Però no pot renunciar a la consciència de país, al sentiment de país, a l’ideal de construir un país amb personalitat pròpia i que de debò valgui la pena. A això no hi podem ni hi hem de renunciar. I això no es pot fer si no se segueix defensant la llengua amb energia, si no s’aixeca el sostre de les nostres institucions, si no es vetlla per la imatge de Catalunya al món com a quelcom que no és una comunitat autònoma més, si no es fa notar el caràcter nacional del nostre país, si no s’explica a la immigració d’una manera convincent i positiva que Catalunya és un país diferent, si no es rebutja la idea que un català només és un ciutadà espanyol empadronat a Catalunya. Això i tantes coses més que no són només gestionar bé i fer bondat. No n’hem de fer, de bondat, el que hem de ser és seriosos i lleials. Que no és el mateix que fer bondat, però que té més qualitat humana i política.

I és clar que hem de fer infraestructures, i ser competitius, i hem de ser moderns. Sense això també ens decandirem i no serem res. Però només amb això serem com una regió francesa, que no fa res sense el permís del prefecte i finalment de París.

I també és clar que hem de fer de Catalunya un país just i equitatiu, i amb bon ascensor social. Si, dins les possibilitats polítiques i financeres del país, Catalunya sempre ha volgut fer el màxim en aquest sentit, ha estat pel caràcter profundament i necessàriament comunitari del catalanisme. Perquè Catalunya com a país i el catalanisme com a moviment nacional han estat conscients que només eren viables si la lluita per la identitat nacional i la lluita per la justícia social anaven plegades. I així ha estat. Si se’m permet una referència personal, això és el que dèiem l’any 1958, des de la clandestinitat: «El moviment català serà social o no serà. Catalunya serà fidel a l’ideal de justícia social o no serà». Sense el component col·lectiu tornaríem a ser una bona regió francesa, o una bona regió sueca, o un bon comtat anglès, admirables en molts sentits, però mancats de mentalitat, d’il·lusió i d’ambició col·lectives. Catalunya no ha de ser això. No vol ser això. No és això.

Per tant, cal rebutjar la idea que ha arribat l’hora només de la gestoria, només de les carreteres, només de fer bondat i de la tranquil·litat. I menys encara de la mediocritat. I de la pèrdua de personalitat.

És per això que, tot i fent carreteres i essent seriosos i lleials i continuant una bona política social, cal també, i no pas en un segon terme discret, seguir defensant tot el que contribueix i fa possible la identitat nacional de Catalunya, les institucions i el poder polític (compte amb el nou Estatut), de la llengua i la cultura al reconeixement com a país a Catalunya mateix, a Espanya i a Europa.

Tot això és més necessari encara si tenim en compte que la identitat catalana corre perill. El mateix president Montilla ho diu: si alguna llengua corre perill a Catalunya, aquesta és el català. Si per algú la nova immigració pot representar un risc d’aigualiment de la identitat, és per Catalunya. Si a Espanya alguna identitat pot ser objecte de rebuig, aquesta és la catalana. No hem de seguir enganyant-nos: Catalunya com a país, no com a comunitat autònoma, no com a región, no com a economia, però sí com a país, està amenaçada.

Ho dic des de la convicció que ho podem superar. Ho dic des de la fe que tinc en el país. I per conjurar aquest perill cal una idea clara del que el país és (i per tant rectificar si és que quelcom cal rectificar): valors i conviccions sòlids de democràcia, de justícia, d’equitat i de patriotisme, i una actitud valenta. Humil i orgullosa alhora. És a dir, cal no instal·lar-se en això que se n’ha dit l’etapa postnacional.

Si volem ser un país important —important en el marc de la seva demografia i altres condicionaments—, el primer que hem de ser és un país. No renunciar a ser un país, una nació, un poble. I no renunciar a allò que ens pot donar impuls. Quelcom que li doni força, energia, sentit de futur, ambició de ser referent. I això, com a mínim des de fa més d’un segle, ha estat el nacionalisme. O el catalanisme, per als que prefereixin dir-ho així. En tot cas, la reivindicació nacional. Sense això —és a dir, si Catalunya opta per un plantejament postnacional—, serà una província, un departament francès, potser una comunitat autònoma sense autèntica voluntat i vocació d’autogovern.

És per això que, des de la serenitat, des de l’acceptació que les coses no s’han fet prou bé, des d’una barreja d’humilitat i d’ambició, cal afinar, cal subratllar, cal ser ferms en dir que Catalunya no està, no ha d’estar en una etapa postnacional. Que vol dir en una etapa de cancel·lació del projecte històric del nostre país.



Aquesta crida a no acceptar que la defensa de la catalanitat i dels seus elements bàsics ja no sigui un fet molt i molt important del nostre viure i del nostre fer col·lectius no s’ha d’aplicar només al món polític (Parlament, govern, president i oposició). S’ha d’aplicar també, i molt, a la gent. La llengua catalana necessita textos legals que la defensin i la impulsin, però només amb lleis no se salvarà. Cal que la gent la parli, la reclami, la introdueixi per tot arreu. Amb respecte i comprensió envers tothom, però parlant-la i escrivint-la sempre que es pugui, que és gairebé sempre. Introduint-la en el màxim possible d’ambients i d’activitats, que són molts més del que se sol fer.

Fent a tothom —i ara especialment a la nova immigració— una presentació generosa, positiva i estimulant de Catalunya. I superant la cultura del no que tantes vegades frena el desenvolupament de Catalunya.

Amb l’Estatut no n’hi haurà prou. Ni amb una bona gestió. Ni amb un clima col·lectiu apaivagat i potser ensopit. I menys amb una actitud poc autoexigent. Un país són moltes coses, però li cal a més voluntat de ser. Mai no pot dir «ja tenim la feina feta, ja no cal que ens preocupem per allò que ens dóna identitat, ni per allò que ens dóna impuls col·lectiu». Traduït al moment actual, no podem dir «ja podem desar el sentiment de país, l’exigència com a país i la reivindicació dels nostres drets i de la nostra identitat. Ja podem ser postnacionals».



12 de desembre





RECAPITULACIÓ



Ara que aquest butlletí ja ha superat les 50 edicions és oportú recapitular el que ha estat la seva línia editorial.

D’antuvi cal recordar que el butlletí —sobretot a través dels editorials— expressa el pensament de la Fundació CEJP i mira d’impulsar el seu projecte intel·lectual amb les lògiques derivacions polítiques i socials. Per tant, té tot el sentit que les cinquanta i escaig editorials publicades fins ara hagin procurat respondre al propòsit inicial de la Fundació, que era doble.

Per una banda, treballar en el camp del que n’hem dit l’IVA, és a dir, de les idees, dels valors i de les actituds, perquè un país no pot anar endavant sense una idea clara del que és, del que pot ser i del que vol ser; sense valors i conviccions sòlids, i sense actituds positives, sense confiança i sense autoestima. Tanmateix, la Fundació es va proposar —i es proposa— contribuir a crear un pensament alternatiu al que actualment és hegemònic a Catalunya, que és el que en el llenguatge corrent se sol qualificar de progressista i que al nostre entendre —sense negar-li vigència i utilitat en altres èpoques— avui està molt esgotat. A l’editorial del 2 de maig de 2006 ens fèiem ressò de la pregunta que alguns plantegen, i no precisament conservadors, sobre si els progressistes són reaccionaris. I la nostra resposta és que, de vegades, ara sí.

Això, que al nostre entendre era molt necessari fa dos anys, encara ho és més ara. Perquè durant aquest temps a Catalunya ha augmentat molt el desconcert, la desorientació i el malestar, tant en el camp polític com intel·lectual. Tant que, com bé diu un llibre del qual recomanem la lectura (La rectificació13), cal que el país dugui a terme una urgent reflexió, i una urgent rectificació, sobre el seu posicionament, la seva manera de fer, la definició dels seus objectius. Podríem dir que sobre les seves idees, els seus valors i les seves actituds.

De fet, al nostre entendre, aquests 50 editorials ja han estat en la línia de la rectificació. Rectificació pel que fa al tema dels valors i les actituds. La nostra insistència en el que n’hem dit la cultura del no o en la por de tenir iniciatives, o en la cultura del respecte, o en la pèrdua del sentit del bé comú, respon a això. O a reaccionar contra la reclamació constant de drets sense l’acceptació dels deures. Ho hem fet enllaçant amb actituds semblants que a hores d’ara hi ha a molts llocs d’Europa, tant de sectors diguem-ne d’esquerres com de sectors conservadors. De gent que contempla amb preocupació els efectes que ha tingut tot un procés de deconstrucció dels conceptes i dels valors sobre els quals hauria de recolzar una societat justa, eficaç i capaç d’assumir responsabilitats de futur.

Un punt central de la línia argumental d’aquest conjunt d’editorials ha estat l’intent d’introduir la idea de la responsabilitat —individual i col·lectiva— com a element central del nostre pensament i de la nostra pedagogia social. Ha estat l’intent de combatre el que se’n diu la moral de la desvinculació, és a dir, aquella actitud que fa que la persona només es consideri afectada i responsable per allò que afecta la seva estricta realització personal. Amb la conseqüència de pèrdua, com suara deia, del sentit del bé comú i de l’interès general, cosa que finalment desemboca en la fragmentació social. I aquí l’acció col·lectiva esdevé molt difícil o fins i tot impossible.

Ha calgut analitzar-ho en relació a àrees concretes vitals pel funcionament de la societat: la família, l’ensenyament, l’estat del benestar, la política, l’economia, el relleu generacional, l’evolució de la població, etcètera. I també ha calgut veure com el debat sobre tots aquests temes es desenvolupa a diversos països, especialment europeus, cosa que de cap manera podia deixar en segon terme la nostra específica problemàtica catalana. Els tres últims anys han estat molt moguts, a Catalunya. I a Europa. Hem sotragat moltes coses, i n’ha quedat, com abans deia, un pòsit de desconcert i fins i tot d’una certa frustració. Raó de més perquè hi dediquem atenció.

Primer, des dels conceptes jurídics i de societat, com és el cas de la discussió sobre drets individuals i drets col·lectius: la negació de fet dels drets col·lectius, ni que sigui en el terreny del dret i de la filosofia social, porta a no considerar Catalunya com un subjecte de dret, amb greus conseqüències pràctiques. Segon, des de la necessitat de defensar el concepte nacional de Catalunya. No tant amb arguments estrictament polítics, que no és feina de la Fundació, sinó d’ordre doctrinal i sociològic. Ara mateix, que ha semblat que se’ns volia fer creure que Catalunya havia entrat en una nova etapa postnacional, ha calgut que reivindiquéssim que durant tot el segle xx el gran motor de Catalunya ha estat el catalanisme. I això, en tot, des de l’associacionisme civil fins a la política, des de la cultura fins a l’economia. I ara, a l’hora de donar força nova a Catalunya, caldrà que el catalanisme, el nacionalisme català, torni a jugar aquest paper.

Això és el que aquests editorials han intentat fer des de mitjan 2005. I ho seguiran intentant. Ho faran millor si poden comptar amb les opinions, els suggeriments, els encoratjaments i les crítiques de molta gent.



19 de desembre





2007





RESPECTE MUTU



El tema de la immigració és recurrent. Ho és a tot Europa. I després d’anys en què bona part de la classe política i el món mediàtic espanyols li han donat poca importància ara ho és també a tot Espanya. Però sobretot ho és a Catalunya. I és lògic.

Catalunya és, probablement, el país d’Europa que en menys temps durant els darrers vuit anys ha rebut més immigració. I més diversificada. A més, és un d’aquells països en què la immigració —a banda dels problemes habituals de sanitat, habitatge, condicions de treball, etcètera— planteja de manera molt més intensa una qüestió d’identitat. Amb l’afegit que a Catalunya tenim dues llengües, i que una d’elles —la pròpia de Catalunya, és a dir, la que és bàsica per a la seva identitat col·lectiva— pot fàcilment ser marginada. I tot això en unes condicions clarament insuficients de poder polític.

Per tant, no ens ha d’estranyar que aquest tema recurrent arreu d’Europa i d’Espanya ho sigui encara més a Catalunya.

Afortunadament Catalunya té una llarga i positiva tradició d’immigració i integració. Tot el segle xx n’és un exemple. I, per si algú en dubtava, un fet recent ho acaba de demostrar, i és que el president de la Generalitat —el president de Catalunya, com també m’agrada dir-ho— és una persona que en el seu moment fou immigrant. Hi ha gent, i no poca, que no voldria que el senyor Montilla fos president, que preferirien una altra persona. Però en són contraris per raons polítiques, ideològiques, socials, etcètera, no pel fet d’haver vingut de fora de Catalunya. Montilla ha esdevingut president per mèrits personals —entre d’altres, pel mèrit d’haver fet un esforç d’integració—, però sobretot perquè l’actitud, la mentalitat, els valors de Catalunya i dels catalans han ajudat a fer-ho possible.

Que això és així ho acaba de posar de manifest una enquesta del Centre d’Estudis d’Opinió de la Generalitat, que destaca la valoració molt positiva de Catalunya que fa la gran majoria d’immigrants. Fins al punt que el 75% aconsella de venir-hi els seus familiars o amics. Un percentatge altíssim a Europa.

Aquesta tradició i aquesta demostrada capacitat d’integració ens permeten tenir l’esperança que —malgrat el dèficit polític i de recursos del país i malgrat el volum de la immigració actual— Catalunya serà capaç, d’una banda, d’oferir una acollida positiva, proporcionar l’atenció deguda i facilitar la promoció de la gent (és a dir, d’assegurar el funcionament de l’ascensor social) i, de l’altra, de mantenir la bona convivència que hi ha hagut a Catalunya, conservar la cohesió social i consolidar la seva identitat com a país. Això requereix ser conscients de la magnitud i dels riscos del problema (és a dir, no amagar el cap sota l’ala), fer una bona política d’acollida, fer una bona promoció social i complir, el màxim de bé possible, amb els drets dels nouvinguts, especialment en tot el que fa referència a sanitat, escola, treball, serveis socials, etcètera. Catalunya té el deure de fer-ho així. I així es deu fer, com a mínim, molt millor que en altres llocs d’Europa i d’Espanya, ja que altrament un 75% d’immigrants no assenyalaria Catalunya com un destí molt més bo que d’altres.

Tot això requereix un esforç per part dels poders públics (Generalitat, ajuntaments, etcètera), però també de la població. Requereix també un esforç per part dels immigrants. Esforç d’adaptació, de respecte dels valors bàsics del país d’acollida, dels seus costums i les seves normes, d’aprenentatge lingüístic (del castellà i del català: parlar-los —especialment els nens i els joves— i, com a mínim, entendre’ls). En general un esforç d’acceptació i d’incorporació a la vida pròpia del país d’acollida, en aquest cas, Catalunya.

Una conversa recent, no del tot fàcil, amb un immigrant uruguaià ajuda a entendre un aspecte de tot això que no podem ignorar. Va sortir el tema del respecte —respecte als drets dels immigrants i als valors i la identitat de Catalunya—, i ell va dir, subratllant-ho molt, que calia «un mutuo respeto». Respeto mutuo. D’acord, però què vol dir això? L’exemple de l’Uruguai permet explicar-ho bé.

L’Uruguai ha tingut quatre presidents que s’han dit Batlle. L’últim —Jorge Batlle— ho va ser fins fa dos anys. La família Batlle ha estat tota una institució a l’Uruguai i, com el seu nom indica, és d’origen català. Se’n va anar de Sitges fa molts anys i ha conservat el record de Catalunya. Amb afecte. Abans de ser president, Jorge Batlle va passar uns dies a la Casa dels Canonges de la Generalitat. I va estar molt content de poder-ho fer. Quan el van investir president va convidar alguns parents molt llunyans de Sitges. Tot això als catalans ens omple de goig. Però ni Jorge Batlle ni el president Batlle més famós —Batlle Ordóñez— es consideraven catalans. Eren i se sentien uruguaians. S’havien integrat bé a l’Uruguai. I si no s’haguessin integrat bé a l’Uruguai, i no s’haguessin sentits uruguaians de debò (i la resta del país no ho hagués vist així), no haurien pogut ser presidents. Ni alcaldes de Montevideo, o de Paysandú. Ni representar l’Uruguai en res. Ni ser considerats per l’Uruguai com uns dels seus.

Quan els Batlle varen arribar a l’Uruguai tenien dret a reclamar respecte per tots els seus drets. Fins i tot, el de mantenir durant generacions el record de Sitges. Però l’Uruguai tenia el dret de reclamar que si s’hi volien quedar havien d’iniciar un procés d’incorporació mental, cultural i lingüística al país. L’Uruguai tenia el dret de reclamar respecte per la seva identitat, la seva llengua, la seva cultura, les seves institucions. Fou un cas ben reeixit de respecte mutu. I què va significar, aquest respecte mutu? Per una banda, va significar respecte als Batlle i als seus drets personals; per l’altra, respecte a l’Uruguai, als seus naturals, a les seves institucions i a la seva identitat.

Tornem, per acabar, al cas Montilla. Quan li diuen que ara un andalús presidirà la Generalitat, respon i precisa: «Andalús, no; nascut a Andalusia». I en el seu discurs d’investidura digué: «Jo no puc dir que Catalunya sigui el país dels meus pares, però és el dels meus fills i ho ha de ser dels meus néts». I ho diu bé. Respecte pel record, sobretot de les generacions adultes i madures, però sobretot respecte pel present i el futur, respecte per la societat on es viu i es viurà, respecte pels seus valors i la seva existència.

Això val pels catalans que van a Amèrica i allà estableixen la seva família —i pels catalans que han anat a Andalusia— i val pels americans, els romanesos o els senegalesos que vénen aquí per quedar-s’hi.



2 de gener





RECTIFICACIÓ NO NOMÉS POLÍTICA



Des d’aquest butlletí ens hem referit més d’un cop al llibre La rectificació.1 Un llibre de sis autors, Lluís Bassets, Albert Branchadell, Josep Maria Fradera, Enric Juliana, Antoni Puigverd i Ferran Sáez, que vénen a dir que a Catalunya alguna cosa no l’hem feta prou bé, i que hem de rectificar. Això dit abans de les darreres eleccions i aplicat a un període de temps en bona part coincident al primer tripartit, però també a anys abans. I aplicat no només a l’àmbit estrictament polític.

Per la meva banda, jo havia pronunciat poc abans, el 7 de setembre de 2006, una conferència titulada «Davant una històrica cruïlla i un gran repte». Des d’una altra perspectiva, també venia a dir que calia canviar algunes maneres de fer i de pensar dominants a Catalunya.

Avui hi vull insistir. No gaire en termes polítics. Això ho faré un altre dia i potser des d’una altra tribuna.



1. El burro català. Començaré per una cosa que pot sorprendre, i que sabrà greu a gent amiga. Políticament amiga i personalment amiga. I de bona fe. De molt bona fe.



Diguem-ho clar: això del burro català és absurd. Tanta importància té que jo cregui que s’ha de dir, amb el risc de decebre molta gent il·lusionada? Sí, perquè, es miri per on es miri, no és seriós. Forma part de l’estil de la conya que no du enlloc.

Ja sé que el símbol del Partit Demòcrata dels Estats Units és un ase. Caldria conèixer l’origen d’això, jo no el sé. I estic d’acord que sembla absurd voler contraposar un ase a un elefant (que és el símbol del Partit Republicà). Ells saben com s’han creat aquests símbols al llarg de molts i molts anys, i el cert és que no els fa cap mal. Però a nosaltres ens fa mal introduir la facècia en l’enfrontament polític i nacional. «Si ells tenen un toro, nosaltres tindrem un burro.» Mala peça al teler. «I si ells són tibats, nosaltres serem sorneguers.» «I si a ells els agrada clavar garrotades, nosaltres som especialistes a entomar-les.» Ja entenc tota la filosofia sorneguera i en el fons displicent del burro com a símbol. Ja entenc allò de «veus com fem escarni i finalment ens mofem d’aquesta gent tan creguda, dominadora i agressiva?» Sobretot agressius amb nosaltres, els catalans. Ja ho entenc, però no du enlloc. Ni el símbol de Catalunya pot ser un burro ni la conyeta pot ser una arma de conscienciació de la gent. El burro no aspira a la victòria, ni tan sols al respecte.



2. Una altra cosa podria ser la ironia. Josep Ferrater Mora va dir que era un dels distintius del caràcter català, i ho va dir en un to més aviat positiu. I potser tenia part de raó. Els britànics, per exemple, són irònics i Déu n’hi do la feina que han fet. Però, a més, tenen la passió dramàtica de Shakespeare, el puritanisme de Milton, la fecunditat pragmàtica d’Adam Smith i l’orgull imperial. D’altra banda, un altre català il·lustre, Alexandre Cirici Pellicer, ja ens va posar en guàrdia fa molts anys, en un memorable article a Serra d’Or, del perill que la ironia fos un fre per a l’ambició i la voluntat d’excel·lència. Una bona excusa per a la mediocritat. És a dir, la ironia ajuda a suportar situacions difícils, però també pot esterilitzar.



3. Els discursos florits, molt florits, però amb poca substància. La vanitat exagerada. La frivolitat i la fatuïtat i, per tant, el perill d’actuar poc responsablement. Potser tenia una part de raó Unamuno quan ens deia als catalans: «Os ahoga la estética».



4. La fatxenderia. A Catalunya hi ha gent fatxenda, també a la política. Gent creguda, però que no ha verificat mai de debò l’abast de la seva força, ni material ni moral. Que fa discursos molt valents i provocadors quan l’adversari és lluny. La fatxenderia té de mal, entre altres coses, que és ridícula, que fa fer el ridícul, que fa perdre el respecte.



5. Tornar-se molt bon minyó. A l’hora de la rectificació cal evitar un perill. És propi de fatxendes, de gent que empra la ironia amb esperit de superioritat i de declamadors agressius, que quan les coses van mal dades es tornen més submisos del compte. No rectifiquen honorablement sense renunciar a l’essencial, sinó que es tornen mansos. Es tornen bons minyons, més bons minyons del compte.



Baixar veles quan t’adones que vas errat o que topes amb un obstacle insuperable o, més encara, quan t’adones de les teves limitacions, es pot fer sense perdre la cara, sense ajupir-se, sense passar del crit i l’improperi a l’obsequiositat. Perquè rectificar, i rectificar bé, honorablement, dignament, amb fidelitat al que s’és, fa possible la represa, la recuperació. No fer-ho així, és a dir, fer-ho fent el viu o vinclant-se més del compte, pot condemnar a una llarga i potser definitiva decadència.



Afortunadament, aquests defectes no són generals. Però estan bastant estesos. I no només entre la classe política. Naturalment, per honradesa m’he de preguntar, jo que he estat tants anys polític en actiu, si aquests defectes també s’han donat en mi i en quin grau. I tothom té dret a examinar-me.



La represa sempre és possible si un no es rendeix. La petulància, ridícula però heroica, i, per tant, noble i digna, de la cavalleria polonesa atacant els tancs alemanys (és l’episodi de la Brigada Pomorska que explica en Juliana al llibre), no va significar la rendició espiritual de Polònia. Varen perdre la guerra en un tres i no res. Varen haver d’acceptar moltes coses. Varen baixar veles. Però després va venir la resistència i la sublevació de Varsòvia contra els alemanys. I la resistència política, espiritual i nacional contra el comunisme i els russos durant 45 anys. Polònia continua essent un gran país.

Els catalans també tenim antídots contra els nostres errors. Tenim molts actius. Hem construït un país, hem salvat una identitat atacada a fons i hem contribuït a la transformació de tot Espanya. Vàrem crear una economia moderna i la mantenim malgrat la globalització i la revolució tecnològica. Seguim essent un referent en moltes coses —a Espanya, on són molts els obsessionats a imitar Catalunya, i també a Europa—, vàrem assolir i mantenir un nivell cultural alt, estem guanyant posicions en el camp de la recerca i la tecnologia. Tenim referents brillants, excepcionals, exemples de grandesa. Molts. Des de Gaudí als mestres de la República, des de Joan Peiró a Pau Casals. Tenim el mèrit d’haver resistit l’atac contra la nostra llengua i la nostra identitat, en condicions molt difícils. Tenim l’exemple de caràcter i de rectitud de Francesc Macià, el martiri de Lluís Companys, la visió constructiva de Prat de la Riba. Tenim l’exemple del que pot ser l’actitud integradora de tot un poble. Tenim la indestructible voluntat de viure en pau i convivència. En això som un exemple. Tenim tot això, i més. I, per tant, podem tenir confiança en el nostre esdevenidor.

Però no a través de la conyeta, de la fatxenderia i de l’espectacle. No a través de la perversió de l’estètica, i finalment de la renúncia fàcil i submisa. L’estètica és important, però no suficient, sense una càrrega molt forta d’ètica.



Sé que amb aquestes ratlles fereixo els sentiments de molts catalans de bona fe. Fins i tot de molts amics meus, que exhibeixen amb illusió el burro enganxat al seu cotxe. Em sap greu perquè em consta el vostre patriotisme. I conec les vostres qualitats. Sé que sense gent com vosaltres el país no aguantaria. Sou de la gent més fidel. Però tenim, fins i tot els millors entre nosaltres, tics que no són genètics, però sí fruit d’una història difícil. D’una història que en bona part hem redreçat —gràcies a vosaltres—, però que no redreçarem del tot si no ens espolsem certes actituds que en el fons són de resignació.

Tot això dit des de la humilitat que personalment em correspon. I des de l’orgull, ja no personal, que neix de la convicció que Catalunya ha estat i pot ser —i serà— un poble digne de respecte i admiració. Si rectifica el que cal rectificar, però sense renunciar a l’ambició, ni a seguir essent el que és. Ni a la dignitat. Ni a la història. Ni al futur. Ni al sentit de la pròpia responsabilitat davant tots i cadascun dels catalans.



16 de gener





EL CATALANISME, MOTOR DE LA CATALUNYA DEL SEGLE XX2



Per què creiem convenient fer ara una repassada històrica? Per què creiem que justament ara és important fer-la?

No pel que se’n podria dir un balanç ritual de final de segle. Sinó per dues altres raons més substantives. Primer, perquè creiem que el motor principal de la Catalunya del segle xx ha estat el catalanisme. I que Catalunya no seria avui el que és sense el catalanisme. I perquè ara hi ha qui es pregunta si encara cal. Fins i tot, qui creu que ja no està en condicions de ser aquest motor.

Dos grans temes que emmarquen el debat sobre si Catalunya ha d’entrar o no en una fase postnacional.

Hi ha països —que no són Estat— que durant el segle xx han tingut un desenvolupament econòmic important. Fins i tot molt important. I un desenvolupament social i cultural poderós. Però que, en canvi, no han arribat a constituir un país de la projecció i de la consistència del nostre. Una altra cosa és que l’explosió dels grans imperis (l’austríac, el rus, el turc, l’alemany) i la de la forçada i molt artificial federació iugoslava, tant com els corresponents moviments nacionalistes, hagin provocat l’aparició durant el segle xx de molts nous estats europeus, sovint inesperats i no previstos per ningú, o per gairebé ningú. De vegades ni reclamats. I en el marc dels estats sòlids de l’Europa occidental hi ha hagut territoris amb un fort creixement econòmic, però gairebé cap ha arribat a esdevenir un país amb la personalitat forta i original, amb la combinació de tradició i de dinamisme, amb la capacitat de projecció institucional i d’influència en l’Estat del qual forma part, amb la interrelació d’economia i cultura, amb la vitalitat social i l’esperit renovador que ha tingut Catalunya. Amb el manteniment d’una personalitat pròpia en un marc polític més gran.

Si tot això ha estat possible ha estat perquè en el país hi ha hagut una idea, un projecte i una consciència. Hi ha hagut un fil conductor. No ha estat només una societat que ha guanyat diners i que ha progressat econòmicament. I que ha desenvolupat la dinàmica social que lògicament se’n deriva, des de la creació de nous sectors socials fins a la lluita de classes. I que ha incrementat el seu consum i la seva producció cultural. Catalunya ha tingut molta més ambició, ha tingut molta més vocació de construir una societat, de configurar un projecte, i fins i tot de projectar un missatge. I és per això que Catalunya ha estat important.

És perquè hi ha hagut com un fil roig, com un element de transmissió d’una energia al servei, com deia, d’un model de país, d’un projecte i d’un missatge. I això ha estat el catalanisme.

Es podria dir que, sense una economia potent, uns sectors socials dinàmics i una inquietud cultural i artística de gran qualitat, el catalanisme hauria tingut un gruix, una potència i una eficàcia molt inferiors. I també seria cert. O sia que aquí hi ha un doble potenciament de voluntat de projecte polític, i de realitats tangibles d’ordre econòmic i social. És a dir, sense creixement econòmic i desvetllament social el catalanisme hauria estat una altra cosa. Però sense consciència de país, sense voluntat d’afirmació i sense ànsia de protagonisme històric, Barcelona i Catalunya serien com tantes ciutats i regions europees —sí, regions— que, malgrat el seu PIB, no tenen cap paper especial. I Catalunya sí que l’ha tingut.

I el té. I el pot seguir tenint. Si vol.

I això requereix, com deia fa poc un il·lustre professor fent referència a Vicens Vives, «una voluntat col·lectiva de ser, una història compartida i una voluntat de continuar-la com a poble».

Això ha estat així durant tot el segle xx. Fins i tot quan el catalanisme aparentment havia desaparegut del tot, és a dir, durant el franquisme. El fil roig de l’acció col·lectiva del país, per a molts fins i tot inconscientment, seguia essent aquesta consciència i aquesta sensació de col·lectivitat i d’obra en comú.



Ara hi ha gent que es pregunta dues coses: si això encara és possible i si això convé. I hi ha qui ja ha avançat la resposta o les respostes: no és possible, no convé, o no és possible ni convé. I ha proclamat que Catalunya ja ha entrat a l’etapa postnacional. I que ja era bo.

No conec cap país d’Europa —cap nació d’Europa, generalment amb el seu Estat ben consolidat— que hagi entrat en l’etapa postnacional. Que me’n diguin un. Només un. I que em demostrin que efectivament hi ha entrat.



És cert que la manera com han anat les coses durant aquests últims temps, i sobretot durant els últims anys, pot haver produït cansament, desorientació i fins i tot una certa frustració. I que algú desitgi molta tranquil·litat. Això es pot comprendre. De fet, durant molts anys hem dit que Catalunya s’havia de basar sobretot en la seva força serena i tranquil·la. I constructiva. Així havia estat. I així convé que sigui. Però la serenitat i la mesura no tenen res a veure amb la renúncia i l’ensopiment. Són exactament el contrari.

Però d’això en parlarem més endavant. De moment, ara prenem nota que el nostre país ha tingut un paper positiu durant el segle xx —Catalunya endins i Catalunya enfora— gràcies a moltes coses, totes elles potenciades i projectades per una consciència, una voluntat i un projecte col·lectius. I això ha estat el catalanisme.



23 de gener





LIMITACIONS I TARES DE LA POLÍTICA (I)



Aquest editorial podria tenir un altre títol. Per exemple, «El desprestigi de la política, o dels polítics». I em permeto recomanar —i demano perdó per l’autopropaganda— la lectura d’una conferència meva de l’any 2002 titulada «Defensa i elogi de la política. Grandesa i misèria de la política».

La mala fama que té la política (i els polítics) està justificada?

Com que estic fora de la política (i ja fa tres anys) i no he d’esperar-ne res, ni he de demanar-li res, ni he de complaure ningú, puc parlar-ne amb llibertat d’esperit. I potser així ajudar a superar el divorci gran que hi ha entre molta gent i la classe política.

Comencem avui per dir dues coses a favor de la política i dels polítics (també a favor dels polítics catalans). La primera és que la política és del tot necessària (i els polítics, del tot necessaris). Perquè és l’àmbit on es prenen determinades decisions que només poden prendre’s a nivell polític, o almenys molt principalment a nivell polític. La societat civil és determinant per a la salut i el progrés d’un país, però hi ha decisions que no pot prendre. En primer lloc, perquè no disposa dels instruments per fer-ho, i, en segon lloc, perquè no està tan obligada a actuar en termes d’interès general, el lloc on actuen els interessos contraposats, legítims o no, dels diversos sectors de la societat. Hi ha d’haver algú que decideixi, i que ho faci pensant en l’interès general. I aquest algú són els polítics, que ho poden fer bé o malament, amb equitat o no, però són els responsables de fer-ho. És la seva funció. Una funció imprescindible per al progrés i el funcionament d’un país. De vegades la crítica contra la política arriba al punt de dir: «Tant de bo no hi hagués ni política ni polítics». El país on això passés estaria condemnat a l’immobilisme i al desgavell. I a la decadència.

Segon punt. Els polítics, estan sempre a l’altura d’aquesta responsabilitat tan gran? Segur que no. I a Catalunya? Segur que tampoc. Però faig a la gent, als ciutadans, a tots els que critiquen durament els polítics, una pregunta. Durant els últims trenta anys, Catalunya ha progressat, sí o no? La vida i la situació dels ciutadans en general ha millorat, sí o no? Poc o molt? Ha millorat el nivell de vida? I les condicions de vida?

Ja sé que hi ha problemes, i molts, però algú voldria tornar a la situació de fa trenta anys?

Això de qui és mèrit? En bona part, de la societat, del conjunt de la societat. De l’evolució de la mentalitat social. També de la conjuntura. Del temps polític i econòmic que ens ha tocat viure en el conjunt d’Europa. I devem molt a la integració a Europa. Però sense política i sense polítics (els catalans i els de tot Espanya) tot això o no s’hauria pogut aprofitar o s’hauria aprofitat molt menys del que s’ha fet. Ho ha fet tothom, i sense la maduresa de molta gent la transició política hauria fracassat. Però els polítics ho han pilotat. Han pres decisions i han conduït la política, l’economia i, en darrer terme, la societat d’una manera en conjunt positiva.

També se sol dir que els polítics no es preocupen d’allò que interessa la gent. Això no és veritat. Si ho fos no hi hauria hagut el progrés que hi ha hagut. I no em refereixo al progrés estadístic (evolució del PIB, el producte interior brut, per exemple), sinó a progressos concrets, molt vinculats a la gent, a les persones. Darrere cada hospital nou, cada tram de carretera, cada nou regadiu, cada nova universitat, cada depuradora, cada centre per a disminuïts psíquics hi pot haver una aportació i esforç privats —de vegades molt important, de vegades poc, de vegades gens—, però sempre hi ha una decisió i una acció polítiques.

Des de la perspectiva, com deia al començament, molt independent, molt allunyada de la política, molt poc necessitada d’aplaudiment, em permeto dir tot això i demanar a la gent que hi reflexioni. Perquè l’estripada sistemàtica de la política és nociva per a la societat. De tota manera, per què aquesta animositat contra la política i contra els polítics? Un sentiment tan general ha de tenir una explicació. Si la sabem donar potser podrem entendre millor el mecanisme i trobar —polítics i no polítics— una manera millor d’entendre la realitat i de fer les coses. I de respectar-se mútuament.

És el que farem a l’editorial proper.



30 de gener





LIMITACIONS I TARES DE LA POLÍTICA (2)



Contra els polítics i la seva imatge hi juguen uns quants factors. Per començar, que l’activitat política es fa molt a la vista. Surt cada dia als mitjans de comunicació. Els empresaris, professors d’universitat, els artistes, els advocats, els enginyers, etcètera, també hi surten de vegades, però no tant com els polítics. Només els futbolistes hi surten tan sovint, i als clubs els preocupa molt l’efecte que, segons com, pot tenir en l’equip. I això —viure i actuar en una mena d’aparador— és perillós perquè el que més atrau la gent és la combinació d’espectacle i confrontació. És lògic, per tant, que als mitjans de comunicació els interessi tot el que sigui espectacle i confrontació. I la política és una activitat ideal per produir espectacle i confrontació.

Val a dir que de confrontació n’hi ha en molts àmbits i en moltes professions. N’hi ha pertot. Però fora de la política l’objecte de la confrontació no és el poder polític, el poder més públic de tots, tot i que de vegades el poder real rau en àmbits que no són el polític. Àmbits en què també hi ha confrontació, però que es produeix d’una manera més dissimulada. Això dóna a la confrontació política un punt de morbositat que altres enfrontaments no tenen, o no tenen tant, perquè no busquen tant la destrucció de l’adversari. No sempre és així, però ho és més sovint que en altres menes d’enfrontament.

Així doncs, al polític no se li permeten coses que el comú de la gent fa sense que li ho critiquin. Si un polític aparca malament el cotxe durant deu minuts es pot trobar l’endemà fotografiat al diari i interpel·lat amb to d’escàndol. Si un polític s’acull a un benefici fiscal, encara que ho faci ben legalment, com tanta gent, pot ser presentat públicament —pels mitjans de comunicació i pels altres polítics— com un aprofitat i poc escrupolós. Un cas de corrupció que no és.

Que el polític sigui objecte d’especial vigilància té tota la raó de ser, perquè per definició és un servidor del bé públic. Per tant, un polític ha de ser especialment curós en termes econòmics i de tracte social. El que passa és que fàcilment aquesta vigilància agafa característiques viciades. Per partidisme, per allò que dèiem de la destrucció del contrari, per morbositat d’un sector del públic, per enveja, etcètera.



Pel que fa a la clàssica acusació que els polítics no s’ocupen del que realment preocupa la gent, ja vaig dir a l’editorial anterior que això no és cert. Ningú no pot negar que durant els últims trenta anys hi ha hagut progressos molt importants, i no retòrics i teòrics. Hi ha aigua a llocs on no n’hi havia, hi ha polígons industrials on només hi havia descampats, hi ha regadius on hi havia camps de secà, hi ha instituts a poblacions en què els nois i noies abans s’havien de desplaçar, hi ha bons hospitals a moltes ciutats petites i mitjanes que no en tenien. Darrere cadascun d’aquests progressos hi ha una acció política. Hi ha sovint també una acció de la gent, de la societat. Però també, indefectiblement, l’acció d’un o d’uns polítics. D’àmbit municipal, o català, o de tot Espanya. O de tots alhora. Però una acció política.

I en aquest sentit cal que alhora que els polítics fan examen de consciència —que n’han de fer, sobretot per allò que deia abans de la mútua destrucció i de la propensió a la polèmica partidista—, també cal que la societat civil i els mitjans de comunicació s’autoanalitzin. Que analitzin quina mena de peticions plantegen, quina contribució fan a la vivència, què ofereixen a la societat.

La crítica és legítima i necessària. Però cal que sigui justa. No s’hi val, simplement, a estripar.

Això pot semblar una defensa de la política. Ho és, sens dubte. Una defensa dels polítics només ho és a mitges. Perquè de la mateixa manera que qui es vulgui fer ric més val que no faci política, qui no estigui disposat a observar determinades normes de conducta també més val que ho deixi. El que passa és que els polítics, com tothom, tenen dret a ser jutjats amb objectivitat. I això no sempre es dóna.



Agafem per exemple el tema dels sous dels polítics.

Ja he dit que si algú desitja fer-se ric és millor que no es faci polític. Si tot va bé, tindrà dret a guanyar-se bé la vida. Si va molt bé pot arribar a fer-se una bona posició. Parlo sempre de polítics honrats. N’hi ha que no en són, com en tantes altres professions o oficis. Però allò que se’n diu fer-se ric no se’n farà. En canvi hi ha polítics que com a polítics han fracassat, o quelcom —un fracàs electoral, per exemple— ha tallat la seva carrera. És a partir d’això que alguns després han guanyat molts diners. Hi ha casos molt coneguts. Des del punt de vista del profit personal, varen tenir la sort de fracassar com a polítics.

Però tornem als sous. Què guanya el president de la Generalitat? O el president del govern espanyol? Tinguem en compte que vénen a ser el president-conseller delegat d’unes empreses amb un pressupost i un número d’empleats altíssim. Les empreses més importants del país, de molt. I amb moltíssima responsabilitat. Doncs bé, només a Barcelona hi ha molts centenars d’executius que cobren més. I que tenen menys responsabilitat. I, en canvi, fàcilment passa que en una discussió de cafè o en una tertúlia és criticat el sou del president. Injustament. I se’l presenta com un aprofitat.

Més encara. La gent ignora que de vegades l’ofici de polític esdevé arriscat dels del punt de vista de l’economia personal i familiar. Recordem aquell alcalde que, després de vint anys d’exercir el càrrec, es va trobar fora de l’ajuntament i sense poder tornar a la seva professió. En el cas d’un alcalde, a més, sense dret a subsidi d’atur. En la vida política es produeixen sovint situacions molt difícils.

Si parlo d’aquestes coses és perquè ja no sóc polític i perquè no tinc problemes així. I perquè la crítica fàcil i destructora fa mal a la classe política, i finalment al país. Personalment, he estat ben tractat. Per això puc demanar a la gent una actitud respectuosa de cara a aquestes situacions.



Per valorar l’acció d’un polític també cal tenir present que, si bé per una banda té poder, per l’altra topa amb moltes resistències: dels seus oponents polítics, de vegades de la pròpia gent, de l’opinió pública, de la inèrcia. Sovint el polític no pot anar més enllà, no pot fer més, degut a la inèrcia social, a moltíssims interessos contraposats, a valors dominants que frenen, etcètera. Els polítics reformistes i amb voluntat de millorar la societat topen sovint amb aquestes limitacions. I si per incapacitat de vèncer-les, o per prudència, s’aturen són titllats d’incapaços. Però si tiren al dret poden trobar-se amb una crisi personal i col·lectiva molt greu. Tot és una qüestió d’equilibris de vegades difícils d’entendre des de fora de l’àmbit en què s’han de prendre les decisions.



Podríem acabar aquesta reflexió amb dues consideracions:

La primera és que a l’ADN d’un polític hi solen haver tres o quatre components, bons i dolents: vanitat, ànsia de poder, ganes de fer carrera, vocació de servei, idealisme, sentit del bé comú. No tots alhora, però tres o quatre hi són sempre. Pot haver-hi algú amb molta vanitat i moltes ganes de fer carrera i poc esperit de servei. No és la millor mostra. Però també es dóna el cas contrari, el del polític amb autèntica vocació de servei públic. I jo crec que són molts més dels que pensa el sentir general de la gent.

La segona reflexió és que convé que el polític sigui un home format. Que no es fiqui en política així com així, sense experiència, sense un gruix suficient de formació. Més o menys important segons els casos, però que sigui consistent.

Sense principis i sense valors, el polític pot fàcilment extraviarse. Com tothom, però el polític corre més riscos. Trepitja un terreny més relliscós i està més que ningú en el punt de mira de molta gent. I la seva responsabilitat és molt greu, perquè treballa sobre una matèria delicada: el bé comú.

Que jo sàpiga, durant les darreres dècades a casa nostra no s’han fet gaires estudis sobre els polítics. Sobre l’ofici de la política, que va del més sublim al més relliscós. De la capacitat de prendre decisions molt importants al perill sempre present de la pell de plàtan. De l’èxit i el cofoisme al fracàs i l’ostracisme. Fóra bo que es fes. I que es fes no només a base d’estadístiques, d’enquestes a la gent i amb actitud distant, sinó capbussant-se en el que és de debò la vida del polític. Amb esperit científic de recerca i també amb una certa humanitat. Perquè tots, polítics i no polítics, necessitem ser vistos també des de dins, amb tots els condicionaments i les limitacions en què vivim. Capbussant-se per tant en la grandesa i la misèria de la política, i fins i tot en les petites misèries de tots plegats.

I des de l’assumpció que hi ha una cosa pitjor que la política: la no-política.



6 de febrer





DE MOTIUS DE DECEPCIÓ N’HI HA. PERÒ…



Cada cop és més evident que a Catalunya, i als catalans, les coses no ens han sortit bé durant els últims anys. I que ara estem en una situació pitjor que temps enrere, des del punt de vista del nostre autoprestigi i de la valoració de cara enfora i de la nostra moral col·lectiva. I no sabem si finalment tindrem més autogovern.

Tenim sort que l’economia continua anant bé. Hi va des de fa més de deu anys, podríem dir que des de 1995. La productivitat i la competitivitat milloren poc, i això pot arribar a ser una amenaça d’aquí a uns anys. Però, de moment, el PIB creix, la gent, en conjunt, gasta i hi ha una notable eufòria consumista. I això tapa, en part, el que —en termes polítics i de projecte de futur com a país i com a societat— resulta preocupant per poc que s’analitzi què ha passat els darrers anys i quina és la situació actual.

No és el moment, ni aquest editorial el lloc idoni, d’analitzar a fons el que ha passat. Repeteixo, simplement, el que he dit molts cops a Catalunya, i a la resta d’Espanya: els catalans no ens hem agradat, els catalans no hem agradat a la resta d’Espanya ni als europeus que han seguit el procés, la resta d’Espanya no ens ha agradat i, si és capaç d’analitzar-se objectivament, no es pot estar agradant ella mateixa.

De tot plegat en sortim tots amb el prestigi disminuït. I Catalunya especialment decebuda.

Ara bé, Catalunya continua disposant de cartes importants. No tant polítiques —de moment escasses, almenys de cara a tot l’Estat— o judicials —nul·les— o de discussió franca sobre el seu paper a Espanya —també ara escasses—. Sinó cartes de pròpia afirmació i de mobilització dels propis recursos econòmics i tecnològics, morals i intel·lectuals, socials i culturals. Caldrà que Catalunya concentri aquests actius en una acció decidida al servei d’un projecte renovat de país.

Això és possible. Per tant, l’esperança i la confiança estan justificades. Si es donen certes condicions:

Primer, com deia, tenir un projecte de país. Més que mai, ara no ens podem limitar a administrar el que la visió reduccionista i hostil de tot l’Estat ens imposa. I en el món d’avui, més que mai, hi ha escletxes i espais oberts a la creativitat i a la iniciativa. A condició de tenir creativitat, iniciativa i saber on es vol anar, és a dir, a condició de tenir un projecte.

Segon, voluntat. Voluntat política, dirien alguns. D’acord. Però, sobretot, voluntat. He repetit moltes vegades que amb l’Estatut, amb el nou Estatut, ni que fos molt bo, no en tindríem prou. Que caldrà un gran esforç en tots els terrenys per consolidar Catalunya i fer-la anar endavant. Això encara serà més cert ara que ja veiem que entre els uns i els altres tenen decidit deixar-nos un Estatut reduït a mínims i, a sobre, en un context espanyol molt pitjor que abans. Per tant, caldrà més voluntat —política i no política— que mai. I he d’advertir que, en més d’un aspecte, de voluntat no en tenim prou. És quelcom a corregir. Urgentment.

Tercer, il·lusió. Ja és difícil recuperar l’engrescament després del tràngol que hem passat. Repeteixo, en part, per culpa nostra i, en part, per mala voluntat d’altri. Però cal recuperar la il·lusió. I ho podem fer si tornem a presentar un projecte de país engrescador. I si Catalunya disposa d’un quart element, del tot imprescindible.

Un quart element que és el lideratge. Lideratges individuals i, al capdavall, lideratge col·lectiu. Polítics també, però no només polítics. Algú o alguns han de ser capaços de dir al país: «Aquest és el projecte renovat, som-hi!».

Projecte, voluntat, il·lusió, lideratge. És demanar massa a un país que durant tres anys ha estat sotmès a una commoció constant, que ha caigut més d’un cop en la frivolitat, que s’ha sentit frustrat i utilitzat, que és, a més, conscient que també ell ha comès errors importants, que sap que es mou en un entorn desfavorable?

No és fàcil. Però és possible i cal fer-ho. Entre altres coses perquè sense això el país s’enfonsa en la mediocritat i la despersonalització. En la insignificança. I perquè més d’un cop ja, en la seva història, després de grans decepcions, Catalunya ha sabut reaccionar amb potència i intel·ligència. Amb ambició i, alhora, amb realisme.

Ara també pot passar. Depèn de la nostra reacció.



13 de febrer





«LA AUTONOMÍA POR ARRASTRE»



L’any 1996, Jaime García Añoveros, professor d’economia molt prestigiós que havia estat ministre amb el president Suárez, nascut a Navarra però radicat feia molts anys a Sevilla i, de fet, a efectes pràctics, un polític molt andalús —i bon amic de Catalunya—, va escriure que a Espanya la configuració de l’Estat de les autonomies s’havia fet i es faria en el futur «por arrastre». És a dir, que hi havia comunitats autònomes perquè Catalunya havia demanat i obtingut un Estatut d’Autonomia i que, en el futur, l’estructura autonòmica podia ser que s’anés desenvolupant, però que seria per iniciativa catalana que arrossegaria totes les altres (amb el cas a part d’Euskadi).

I així ha estat. Ben recentment amb l’Estatut valencià, i ara mateix amb l’andalús, que es va aprovar abans-d’ahir en referèndum. Encara que amb una participació molt baixa.

No entraré a analitzar a fons les causes d’aquesta abstenció tan alta. Sorprenentment alta, si es té en compte que —contràriament al que va passar a Catalunya, i que forçosament havia de tenir un cert efecte desmobilitzador— a Andalusia l’Estatut fou negociat i aprovat amb el suport clar i rotund de pràcticament totes les forces polítiques. Tampoc no em posaré a opinar a fons sobre la política territorial del govern del president Rodríguez Zapatero, des del tema d’ETA i d’Euskadi fins a la seva actuació respecte de Catalunya, o l’explosió de reformes estatutàries que s’ha produït. És evident que, almenys, des de Catalunya, el judici no seria bo, però pel que veiem des d’Andalusia tampoc seria entusiasta. Tot plegat ha estat massa condicionat pel tacticisme. I amb frivolitat.

Durant els últims dos o tres anys, quan s’ha preguntat a algunes comunitats autònomes espanyoles que han reclamat també un nou Estatut arran de la discussió de l’Estatut català què volien, quines competències, quina simbologia, quin sistema de finançament, la resposta ha estat sempre: «No menos que ellos», o bé simplement: «No discriminación». Fins i tot l’Estatut valencià té una clàusula que diu que el País Valencià podrà obtenir qualsevulla competència que ells no tinguin i que alguna comunitat autònoma hagi obtingut. I tothom sap que això es fa pensant en Catalunya.

Això és un fre constant per a Catalunya. I una excel·lent excusa per negar peticions de tota mena referents a la nostra autonomia. Peticions que molt sovint no són pròpiament millores, sinó simplement peticions de més responsabilitat i de més capacitat d’iniciativa. Que, d’entrada, molt sovint les restants comunitats autònomes no volen. Per no voler, algunes no volien ni la sanitat, ni l’ensenyament, ni naturalment les presons. Ni la corresponsabilitat fiscal. Ni la policia. Ni la projecció exterior. I així un llarg etcètera.

Abans de la reclamació catalana d’un nou Estatut, ningú no movia un dit. Després les peticions han vingut a corrua feta, i tothom amb el lema de lo mismo que ellos. I s’ha creat un gran enrenou a tot Espanya a cavall de la confrontació PSOE-PP i, pel que fa a Catalunya, d’un estat d’ànim hostil contra nosaltres. Per desgràcia, el temor que el moment i la manera de plantejar el nou Estatut català crearia grans tensions s’ha confirmat, i també la predicció que, contràriament al que deia gent molt rellevant del tripartit català, el nou Estatut no portaria a un federalisme asimètric, sinó a un —diguem-ne— federalisme més simètric que mai.

Això sempre ha estat així. Ja ho fou amb la Mancomunitat. Avui és oportú recordar que l’any 1919, el Manifiesto de Córdoba reclamava «una soberanía de igual intensidad que la solicitada por la Mancomunidad catalana». I un altre exemple d’això és la recomanació que va fer José Calvo Sotelo cap a finals de la dictadura de Primo de Rivera perquè una «representación de las fuerzas vivas» del País Valencià demanés la creació de la Mancomunitat valenciana. I ho justificava dient que «la actitud hiriente del hecho diferencial catalán, considerado por vía administrativa en su Mancomunidad, se debilitaría de modo poderoso cuando en vez de constituir una excepción sentase jurisprudencia convirtiéndose en regla nacional por doquier vivida». El cas és que, com a Andalusia, al País Valencià la petició d’una Mancomunitat no havia estat objecte d’una reivindicació consistent.

En tot cas, el que de tot això hem de concloure és que pel seu desenvolupament autonòmic Catalunya no s’ha de fixar en la idea que les altres comunitats tenen de l’autonomia. Si ho haguéssim fet, com abans deia, no tindríem ni corresponsabilitat fiscal —amb la millora important de finançament que ha representat de 1993 ençà—, ni policia, ni control de carreteres, ni competències penitenciàries, ni eines de projecció exterior, ni Corporació de Ràdio i Televisió, etcètera. I tindríem una TV3 de pissarrí, com volia el govern central —del PSOE— l’any 1983, amb l’excusa que si ens donaven una bona televisió l’havien de donar a tothom. Per tant, hem de fixar el que nosaltres volem ser i el que necessitem per tirar endavant el nostre projecte de país i de societat. I hem d’actuar d’acord amb la nostra vocació d’autogovern, que no coincideix amb la de moltes comunitats autònomes espanyoles. És més ambiciosa perquè respon a un fet diferencial que reposa i s’afirma a través de l’autogovern.

A cavall nostre, i seguint el camí iniciat per Catalunya, hi ha comunitats autònomes que després han demanat i obtingut el que mai no havien pensat demanar. Això és un fre per a Catalunya. Però amb fre o sense nosaltres hem d’actuar amb criteris propis. I tenir voluntat de defensar-los aquí i a Madrid.



20 de febrer





L’AEROPORT DEL PRAT I LA SOCIETAT CIVIL



A Catalunya es viu una etapa de desconcert i, en certs aspectes, de frustració. A més hi ha una incrementada hostilitat política i mediàtica en el conjunt d’Espanya, i també de l’opinió pública, contra Catalunya. I tot això agreujat perquè no es veu que a l’àmbit polític i institucional català hi hagi una voluntat decidida de defensar el nostre autogovern i les nostres iniciatives econòmiques i socials. Però en aquest context es dóna un fet esperançador: la mobilització de sectors molt importants de la nostra societat civil per defensar aspectes decisius de la nostra economia i del nostre pes a Espanya i a tot el món. Concretament el paper que ha de jugar l’aeroport del Prat com a motor econòmic de Barcelona i de Catalunya i també com a factor de desenvolupament general espanyol.

El tema de l’aeroport del Prat, més enllà de la seva transcendència econòmica, planteja la qüestió de quin és el paper de Barcelona i de Catalunya en el marc espanyol i europeu. I per tant de la seva projecció internacional. Es discuteix si ha de seguir essent vàlid per a Catalunya que «el nostre món és el Món» i que hem de pujar al cavall de la internacionalització i de la globalització amb energia i ambició, o si ens hem de conformar a ser, a nivell europeu i mundial, una modesta capital de província.

Ja a l’època dels governs socialistes dels vuitanta i dels noranta —sobretot a partir del moment que la transició política va estar consolidada— es va endegar una operació molt potent tendent a aplicar a Espanya el model francès de distribució del poder, de la riquesa i en general del pes social i cultural. En aquest sentit, què és França?

França és primer París. En segon lloc, també París. En tercer lloc, novament París. I més París. Finalment, en el lloc cinc o sis apareixen Lió, Marsella, Bordeus, etcètera. I això en tots els terrenys i en tots els sentits.

Aquesta idea d’Espanya ja ve de lluny, de molt lluny. Però la nova situació espanyola des dels anys vuitanta, amb un país emergent, políticament consolidat, en fase econòmica creixent i amb la seguretat que dóna la integració europea, li va donar un nou impuls. Primer, com deia, durant l’etapa socialista de finals dels vuitanta i primers dels noranta. Després, amb més força, durant els vuit anys de govern del PP. I ara, novament, amb el PSOE.

L’aeroport del Prat és ara el fet més cridaner, més evident, d’aquesta política. Però ho ha estat, també i molt, la política d’infraestructures i molt especialment el TGV. Entre altres coses. I ara tot això amb l’agreujant, com deia, que a Catalunya hi ha desconcert i sembla que poca voluntat política de defensar un projecte de país.

Però en aquest marc preocupant hi ha un fet positiu que pot arribar a ser molt important. I és que per primer cop en molt de temps hi ha una mobilització seriosa i decidida de la societat civil. De diversos sectors de la societat civil, però sobretot del món econòmic i empresarial. Això és una molt bona notícia.

Ho és en primer lloc perquè durant molts i molts anys aquest sector social i econòmic s’ha mobilitzat poc. És un bon senyal que ara ho faci, tot i que per altra banda posa de manifest que en la política de discriminació contra Catalunya en el camp econòmic en general i especialment en el de les infraestructures, s’ha arribat a un punt extrem. Però el cas és que hi ha reacció. Una reacció potent i sembla que ben portada. I al marge de la política.

És bo per a un país —i és necessari— que hi hagi el màxim de compenetració entre política i societat. Que hi hagi colideratge de classe política i societat civil. Però hi ha moments, o èpoques llargues, en què no es donen les condicions perquè això sigui així. I que o l’un o l’altre ha de passar al davant.

Ara és un moment poc favorable des del punt de vista polític i poc clar des del punt de vista del projecte de país. Per això és tan important, i esperançador, que la societat civil agafi molt de protagonisme en la defensa d’una solució per a l’aeroport del Prat que no condemni Barcelona i Catalunya a un paper del tot secundari.

És d’agrair i se’ls ha de felicitar.

Al meu entendre és positiu que —pel que s’està veient— aquesta mobilització es faci al marge del món polític. Sóc dels que creuen que a la llarga un país no pot anar bé sense bona política. És més, tota aquesta mobilització social no serà prou eficaç si finalment no enllaça amb la política: amb el govern, amb l’oposició, en general amb la classe política. Però de vegades en un país la política passa un moment difícil, confús, poc eficaç. Un moment en què la política no pot defensar bé els interessos de país, o en tot cas no els defensa bé. En què no és capaç de prendre la iniciativa. I malament rai si això dura molt. Però malament també si en aquell moment la societat no surt a defensar sense complexos l’interès del país.

Hi ha moments i objectius concrets, en què la societat pot aconseguir més que ningú. Que els interlocutors —en aquest cas, el govern i l’administració de l’Estat— li faran més cas que a la classe política. Que la respectaran més. Tenim motius per creure que ara, i en el tema que es debat, molt probablement això és el que passa a Catalunya.

El món polític català no pot deixar de reclamar el que és el dret i la necessitat de Catalunya, per més decebedora que hagi estat la conducta del govern central. Però serà bo que avui per avui aquesta iniciativa concreta sobre l’aeroport del Prat continuï essent civil. De la societat civil.



Tot això convida a recordar que en l’inici del catalanisme, ara fa poc més de cent anys, quan el moviment polític encara no estava prou estructurat ni era prou potent, algunes iniciatives de la societat civil varen tenir una gran eficàcia, en defensa tant de l’economia catalana com de la identitat nacional, i també com a factor engegador del que després, durant tot el segle xx, va ser el motor de Catalunya. Aquest record, en un moment difícil per al país, ens dóna confiança.



27 de febrer





FER ESCANDALL



Què és fer escandall? És calcular el cost d’un producte per poder-li posar un preu de venda que doni un guany que a més de donar benefici a l’empresa asseguri la continuïtat de la seva activitat.

Posem un exemple. Un fabricant de mobles de fusta ha de calcular quanta fusta necessita per fer una taula, i quant costa; i quanta laca, si és que cal posar-n’hi, o quanta pintura, quanta estona hi haurà de dedicar (és a dir, quina part del sou de l’operari cal aplicar a aquella taula), etcètera. I haurà de calcular quin estoc de taules ha de tenir, ni massa ni poques. I també quin immobilitzat econòmic representa i, si treballa a crèdit, què representa d’interessos. I haurà de calcular el cost del transport. I potser més coses. Per exemple, si exporta taules fora de l’àrea de l’euro haurà de mirar de preveure com pot evolucionar el canvi de l’euro respecte a altres monedes.

Un cop sumat tot això el fabricant ja podrà fixar un preu que li doni benefici.

Això no li assegura que no apareguin en el seu mercat taules finlandeses o daneses que li facin una competència perillosa.

Tot això val per als fabricants de taules i d’automòbils, d’embotits i de sabates, d’instruments de precisió i de productes químics. I també val per als pagesos i ramaders que produeixen blat de moro o que crien vedells. I també per a un informàtic que ofereix un servei d’outsourcing. Tota aquesta gent ha de fer un esforç no només de qualitat, sinó de preu. Ha de fer un esforç de competitivitat. L’escandall és l’examen de la competitivitat (també ho és la qualitat).

Tot aquest procés vol dir esforç. Vol dir buscar el millor proveïdor de fusta, amb la millor relació preu-qualitat. Vol dir millorar la productivitat, és a dir, trobar la manera de fer més taules amb menys temps i menys mà d’obra. Vol dir perfeccionar el disseny. Vol dir afinar, vol dir filar prim. Filar molt prim.

Doncs bé, això —fer escandall— és el que bona part de l’economia catalana, i espanyola, fa temps que no fa. Bàsicament el sector immobiliari. I de rebot no li’n cal fer tant a algun sector industrial, o de serveis, que hi està relacionat. I justament el sector de la construcció és el motor principal de la nostra economia. És el que li dóna més alegria, el que de molt crea més llocs de treball, el que arrossega molts altres sectors, el que potencia el consum. Però no fa escandall. No li cal.

Els preus pugen i pugen, no hi ha competència estrangera, els pisos i les cases es venen bé. Molta gent del sector s’ha enriquit, i també de les indústries i els serveis que hi estan relacionats. I molta gent que amb penes i treballs va comprar un pis fa cinc anys ara té un patrimoni.

I el creixement general explica que Espanya sigui un dels dos o tres primers països del rànquing de la Unió Europea pel que fa al creixement del PIB.

Tot això només té un punt d’inquietud. Només un, però seriós. I és que és un dels països que més creixen, però és a la cua d’Europa en millora de la competitivitat. I és lògic, perquè el sector immobiliari estimula l’economia, però no li cal fer escandall, és a dir, no millora ni la productivitat ni la competitivitat. I a la llarga, o no tant a la llarga, això es paga.

A Catalunya la situació és semblant a la del conjunt d’Espanya amb dues lleugeres diferències: creixem una mica menys i estem una mica més bé de competitivitat. Els dos fets són motivats precisament perquè, si bé la construcció també és de molt el sector més dinàmic, no ho és tant com a altres indrets d’Espanya, i que, malgrat les dificultats, hem mantingut un nivell productiu important sobretot industrial, però també de serveis i de noves tecnologies lligades a la producció. És a dir, una part de la nostra economia més important que a la resta d’Espanya ha de seguir fent escandall.

Si ara la construcció entrés en crisi —en una crisi ràpida i accentuada— tindríem molts problemes. Greus. Però per altra banda no podem comptar que sempre tingui l’empenta desbordada. Ni convé. Acabaria viciant el nostre sistema econòmic. Fent que el sector al qual no li cal fer escandall, i on el guany és fàcil, fos cada cop més dominant. Això acabaria fent-nos poc competitius. Ens instal·laríem en una seguretat enganyosa. Aniria bé, per tant, que el sector de la construcció s’anés frenant, progressivament, no bruscament. I que mentrestant tot el conjunt de la nostra economia tornés a fer escandall.

Val a dir que, malgrat tot, el sector productiu català, i el sector de serveis que hi està vinculat, resisteix prou bé. Seguim essent de molt els màxims exportadors espanyols, les nostres empreses es projecten cada cop més cap enfora. Vol dir que són més competitives. Per tant, no és qüestió de ser pessimistes. Però sí de ser ben conscients que a mig i llarg termini el nivell de vida dels catalans i la força de la nostra economia dependrà de la nostra capacitat de fer escandall. Amb tot el que això comporta d’esforç de millora constant.



6 de març





ELS TRES CATALANISMES



En lloc d’un text nou, d’ara mateix, l’editorial d’avui serà un article de l’octubre de 1964. Un article aleshores clandestí, que formava part d’un projecte de creació d’un pensament catalanista renovat.

L’article és el següent:



El problema de Catalunya és plantejat a hores d’ara de tres maneres diferents.

Hi ha el sector que s’hi enfronta amb un criteri nacionalista clàssic, que en el nostre cas té, sobretot, una base cultural, lingüística i de mentalitat.

Hi ha un altre sector pel qual la qüestió bàsica és la que normalment sol anomenar-se problema social. El que cal és donar a Catalunya unes estructures socials i econòmiques justes. La resta vindrà per ella mateixa.

Finalment, hi ha un tercer sector pel qual el fonamental és dotar Catalunya de força econòmica. Si la seva economia és forta Catalunya tindrà pes polític i el problema català es resoldrà en bona part com a conseqüència d’aquest pes polític i econòmic.

Són tres plantejaments parcials, i com a tals tenen dos grans defectes: que en queden massa coses fora (i coses importants), i que la part que prenen en consideració tendeix a menjar-se el tot, tendeix a desplaçar el fonamental, el fet central i bàsic, l’únic realment vàlid i l’únic que pot justificar el nostre moviment nacional, que és l’home català i la necessitat que aquest home té de disposar d’una comunitat.

Cap dels punts centrals de cadascun d’aquests plantejaments no pot faltar en un país. Si de cas es podria prescindir de la riquesa, i també fóra millor no haver-ho de fer, almenys a partir d’un cert punt. Però els altres dos components són del tot necessaris i inseparables.

Cal, per tant, actuar sobre la base d’un concepte total de Catalunya. Catalunya no és només un fet de cultura i de consciència collectiva, ni de justícia social ni d’economia. Catalunya és tot això. I treballar per Catalunya vol dir treballar per tot això.

Hi ha coses que fan difícil aquesta visió. La immigració planteja en aquest sentit alguns problemes, que en alguns aspectes no són pas els més greus. Ho són més els motivats per l’existència de classes socials diferents. Però també aquests són superats cada cop que es fa un plantejament total. I en darrer terme tampoc no cal creure que un moviment nacional ha d’incloure la totalitat dels homes d’un país. Es podria donar el cas que a Catalunya uns certs sectors immigrants es neguessin a formar part de la nostra comunitat. Podria passar també que l’alta burgesia del país no acceptés les exigències de justícia i, per tant, els canvis estructurals, que el restabliment de Catalunya en tant que poble comportaria. L’alta burgesia irlandesa fou anglòfila, fins i tot la catòlica, i el Quebec no pot comptar amb bona part d’una ciutat tan important com Mont-real a causa de la seva anglofília.

De la mateixa manera que la independència marroquina s’aconseguí malgrat l’obstrucció dels feudals barbarescos, i la restauració d’Israel malgrat la dels sectors més religiosos del judaisme i, també, dels marxistes.

El que cal és que un sector prou representatiu i amb prou força i prou decisió encarni l’essencial del fet i del sentiment comunitari. Que encarni, en el nostre cas concret, la voluntat de fer de Catalunya una autèntica i lliure comunitat, és a dir, un país no escindit, i econòmicament i socialment estructurat en la justícia.



Això que dèiem fa quaranta anys va arribar a quallar d’una manera prou consistent per jugar un paper molt important i positiu a Catalunya durant els darrers quaranta anys. Un paper decisiu.

Ara Catalunya viu un moment crític. Crític no vol dir que necessàriament el país hagi d’anar malament. Que perdi pes econòmic, que perdi equilibri i cohesió social, que perdi prestigi, que sigui menys considerat, que caigui en la mediocritat, que es difumini molt la seva personalitat, la seva consistència com a país. Tot això pot passar. Però es pot evitar.

Per evitar-ho cal repensar algunes coses. O simplement posar al dia el que durant molts anys ha estat pel país motor, transmissor d’energia i creador d’il·lusió. I proposta global de país i de societat.

Això no es pot fer des d’una visió parcial o sectorial. Només es pot fer amb una visió global. Aquella visió que es va expressar de diverses maneres i per gent diversa. Una d’elles la de «Som sis milions», o set.

Aquest article de 1964 ja volia deixar clar que un país es contempla en la seva totalitat o no és viable. No ho és perquè no és just i consistent, no ho és perquè no té prou força i no ho és perquè no té personalitat. Per això ens ha semblat que en aquest moment de crisi era oportú recordar aquell article de fa molts anys, però que va conduir a una acció eficaç d’abast no pas particular, sinó molt general.



20 de març





POTINEJAR



Avui l’Institut d’Estudis Catalans presenta la segona edició del Diccionari de la Llengua Catalana. És una bona notícia. Perquè és un gran instrument al servei de la llengua catalana —la que l’Estatut defineix com a pròpia de Catalunya i que per tant cal seguir defensant arreu, també a l’escola— i perquè precisa el significat de les paraules.

En aquest sentit és molt oportuna aquesta nova edició. Perquè avui ens ajudarà a entendre bé el que signifiquen tres paraules concretes:



POTINEJAR . ‘Manejar barroerament alguna cosa.’ Potiner: ‘que fa coses que embruten’.



FRIVOLITAT. ‘Qualitat de frívol’, que vol dir ‘donar importància a les coses vanes’.



LLEUGERESA. ‘Qualitat de lleuger’, que vol dir ‘de poc pes. De poca substància. No pensar bé les coses. Poc estable’.



Són tres maneres de fer i de ser que tothom —persona, grup, país— que aspiri a quelcom de seriós i a ser respectat i reconegut ha d’evitar. Tant més si s’enfronta amb situacions difícils.

O si té l’ambició de ser i de fer quelcom que valgui la pena.

Catalunya té, o ha de tenir, aquesta ambició. I l’han de tenir els seus ciutadans. I sobretot l’han de tenir els seus dirigents. I no és prou el cas. A hores d’ara sovint és molt poc o gens el cas. I per aquest camí arribarà un moment que haurem de tornar a obrir el diccionari i buscar el significat de ridícul.



RIDÍCUL. ‘Que mou a riure-se’n, digne que hom se’n rigui per grotesc, extravagant, toix, etcètera.’



Es pot perdre. De la derrota un país se’n pot refer si és seriós, responsable, sòlid i, malgrat les dificultats, ambiciós. Del ridícul, no.



27 de març





CATALUNYA TÉ DRET



Des de fa uns anys s’ha anat creant a casa nostra un garbuix d’idees i de termes sobre el que ha de ser l’objectiu nacional de Catalunya. I el desenvolupament de la discussió del nou Estatut l’ha accentuat. Es parla d’independentisme, de sobiranisme, de federalisme simètric i de federalisme asimètric, d’autonomisme en diverses versions. I finalment hi ha qui, ho digui o no, pretén reduir tot això a poca cosa o a res.

Molta confusió.

Mirem de superar-ho amb un altre enfocament.

Partint de la base, això sí, que Catalunya té una personalitat pròpia. Que no és el «nordeste de España», com s’ha tornat a dir ben recentment a molt alt nivell espanyol. I que els catalans no són, simplement, «ciudadanos españoles empadronados en Cataluña». Per esmentar només dues de les moltes definicions que tendeixen a deixar en no res la personalitat de Catalunya.

Enfoquem-ho sobre la base que CATALUNYA TÉ DRET. A què té dret Catalunya?



1. Té dret a ser:

A ser poble, a ser col·lectivament. Té dret per tant a tenir tot allò que ha configurat la seva personalitat col·lectiva. Allò que configura la seva identitat: llengua, cultura, institucions, dret, memòria històrica, etcètera. I té dret per tant a la garantia que aquests elements bàsics del seu ser com a poble no seran agredits. Més encara: que disposarà dels elements necessaris per poder-los defensar.



2. Té dret a ser reconeguda:

Té dret a disposar d’un marc polític i jurídic que reconegui la seva personalitat. El reconeixement forma part del ser. Ser està renyit amb l’anonimat o amb la negació de la diferència. Un reconeixement així molt sovint ve donat pel fet de tenir un Estat propi, però no necessàriament és sempre d’aquesta manera. És cert que aquest reconeixement ha de tenir la claredat i la visibilitat necessàries per refermar la pròpia personalitat. Repetim-ho: el reconeixement forma part del ser.



3. Té dret a fer servei a la gent:

Hi té dret, perquè és la seva raó de ser. Una col·lectivitat, una societat, un país, una nació, es justifiquen per la necessitat que les persones tenen —que la seva gent té— de disposar d’un marc col·lectiu per a la pròpia i personal realització.



La Declaració Universal dels Drets Humans ho diu ben clar: «Tothom es deu a la comunitat, que és l’única que li permet el lliure i ple desenvolupament de la personalitat» (article 29.1). Altres instàncies poden, i de vegades ho han de fer, però el principal responsable és el mateix país. És Catalunya. Per tant, dintre de les possibilitats del temps i del propi desenvolupament, té dret a disposar de tot allò —poder polític, recursos econòmics, condicions de tota mena— que necessita per complir amb un deure bàsic que té com a país, que és servir la seva gent en tots els terrenys: humà, social, cultural, econòmic, etcètera. 4. Té dret a projectar-se: Té dret, s’ha dit abans, a ser reconeguda. Però a més té el dret de projectar-se. Perquè tant les persones com les col·lectivitats són i han de ser abans que res elles mateixes. Amb una absoluta necessitat de comunicació. De relacionar-se. Si no ho fan, s’asfixien. Per tant, Catalunya ha de poder projectar-se a Espanya, a Europa, al món. Sense més limitacions que les pròpies, no les imposades.



Ja s’ha dit que això es pot aconseguir mitjançant un Estat independent o mitjançant d’altres fórmules. Mitjançant un Estat confederal, un federalisme realment asimètric (i amb molt poder polític per als pobles federats), etcètera.

Podria assolir-se mitjançant un Estatut d’Autonomia? L’Estatut del 30 de setembre segurament ho hauria permès. I l’Estatut tal com el va aprovar el poble de Catalunya en referèndum?

No. Però sí que representa un progrés respecte al de 1979. Deixant de banda el desgast que ha representat en més d’un aspecte, i deixant de banda la malfiança que hi ha respecte de la seva aplicació, el nou Estatut dóna a Catalunya més possibilitats de complir amb els seus deures.

Això serà més o menys així, o no ho serà gens, segons com desemboqui la complicada situació actual entorn de l’Estatut. En tot cas, a l’hora de dictaminar la validesa o no d’un Estatut d’Autonomia convindrà que mirem si respecta els quatre drets fonamentals que tot poble té. Drets que de fet són deures. Drets que són drets perquè només el seu exercici permetrà a Catalunya complir els seus deures com a país.



10 d’abril





FRANÇA: HIMNE I BANDERA



No cal que avui escrivim un editorial per parlar del que volem parlar. Concretament del valor del sentit d’identitat. Cada cop més actual. Com més globalització hi ha, més els països, petits o grans, rics o pobres, amb Estat propi o no, senten una doble necessitat: la d’incorporar-se al món global i la de reforçar la seva identitat. Arreu del món.

No cal perquè n’hem parlat ja molts cops en aquest butlletí. I, a més, perquè n’hi ha prou de remetre els lectors a l’excel·lent article de Joan F. Mira a l’Avui del 7 d’abril amb el títol «França: himne i bandera». Tal com raja. I de subratllar-ne el paràgraf final: «Jo tenia entès, llegint la premsa de Barcelona, que patriotisme, himne, bandera, identitat, nació i altres matèries semblants eren coses passades de moda, provincianes, impròpies de països grans i seriosos d’Europa».

El problema greu que tenim a Catalunya és que una part important del nostre món intel·lectual i polític té complex d’inferioritat. I també de culpabilitat. No passa només aquí, passa també en altres indrets d’Europa. A França, fins i tot. Però això són escarafalls d’esperits que es consideren selectes. Progres i d’esquerres i naturalment superiors.

A l’hora de la veritat es fa evident que els pobles necessiten racionalitat, necessiten esperit contractual —per exemple una Constitució—, però també necessiten emoció, sentit de comunitat, memòria col·lectiva. «Himne i bandera», diu la candidata socialista a França.

Que els complexos d’inferioritat, les pors, l’enquistament en posicions polítiques i ideològiques que fa temps que no juguen a favor del progrés no ens malmeti la gran força que representa sentir-se part d’un país, estimar-lo i treballar per ell. Per ell i per tota la seva gent.

Potser per acabar val la pena, una vegada més, recordar el que es diu a la Declaració dels Drets Humans, que ve a ser un recordatori universal de les normes de conducta i de les idees que han de fer possible una societat amb llibertat, equilibrada i que faciliti la realització de les persones.

Article 29.1. «Tothom es deu a la comunitat, que és l’únic que li permet el lliure i ple desenvolupament de la personalitat.»



17 d’abril





DE QUERALBS A TREGURÀ



És la història, trista i desgraciada, d’un excursionista. Que un dia d’hivern molt cru i molt fred va sortir de Queralbs, a la Vall de Núria, per fer una travessia fins a Tregurà, a la Vall de Camprodon. Una excursió llarga, amb desnivells forts i a dos mil metres d’alçada. No perillosa en condicions normals, però difícil amb molt de fred, molta neu i boira. A més al nostre excursionista li agradava el risc i fer travesses en solitari. I tenia molta confiança en ell mateix. Més de la que era prudent tenir. Per tant no va fer cas dels advertiments de gent de Queralbs que li desaconsellava sortir.

Per mor de la neu que hi havia, i de la que queia, el camí se li va fer molt llarg. I es va aixecar boira. Cosa previsible en aquell indret i en un dia com aquell. Es va perdre. Després va voler fer drecera perquè li començaven a flaquejar les forces i volia escurçar el camí. Es va tornar a perdre. Finalment va arribar a un replà. Estava molt cansat i, pitjor, estava desorientat. No sabia on era. Va decidir asseure’s en una roca plana i descansar. Va menjar uns ganyips: ametlles, avellanes, panses. I va beure una mica d’aigua. Després es va adormir. No sabem si vençut per la fatiga o perquè li va semblar que una becaina li aniria bé i que amb forces renovades podria reprendre el camí. Però el cas és que es va adormir. I ja no es va despertar. Va morir.

L’endemà el varen trobar assegut a la roca. Era a 200 metres de Tregurà.

No calibrar prou les pròpies forces. No triar el moment i el dia adequats. No fer cas de les previsions. Voler forçar les coses agafant dreceres incertes. No tenir el tremp, la força de caràcter i la paciència d’esperar que escampi la boira. I finalment, abandonar, renunciar. Endormiscar-se. Adormir-se. Un excursionista que comet aquests errors corre un gran perill. Pot morir. Gairebé sempre mor.

Un error així també el pot cometre un poble, un país. I també pot morir. Sobretot si al capdavall diu: «Ara recuperaré forces descansant. Endormiscant-me. Renunciant». Renunciant a l’ambició i a la il·lusió.

24 d’abril el nostre capital



Aquests dies estem submergits en un clima poc optimista. No des del punt de vista estrictament econòmic, o des del consum, o de l’aprofitament del pont festiu de l’1 de Maig. Des d’aquests punts de vista, més aviat hi ha eufòria, de la qual per desgràcia no tothom participa, però que està bastant estesa.

En canvi, des del punt de vista de la política o en general del clima social sí que es pot dir que l’estat d’ànim no és bo. Jo mateix he dit i repetit que en el país hi ha desencant i desorientació. Que hi ha boira. Que hi ha la sensació que alguna cosa no s’ha fet prou bé. I això sense entrar a escatir si finalment el nou Estatut representarà una millora real o no respecte al del 1979. Que això encara està per veure.

Darrerament la constatació d’una certa frustració i d’un cert desconcert ha incrementat a causa d’algunes declaracions, a la persistent actitud poc favorable del govern central i a la sensació que el govern de la Generalitat no té una voluntat decidida de defensar el nou Estatut i en canvi defensa la resignació política i nacional. És per això que a l’hora de fer l’editorial d’aquesta setmana és oportú dir que si bé tot això és cert, també ho és que Catalunya té unes possibilitats molt reals d’anar endavant. A hores d’ara ningú no ho diu i tot són ploramiques. El govern està trist o s’amaga, el conjunt del món polític no acaba de superar una certa commoció, els mitjans de comunicació analitzen i dissequen i donen voltes, la societat civil ha tingut iniciatives positives, però tota sola no pot articular una resposta global adequada. Doncs bé, davant d’això cal recordar el potencial que té Catalunya. I que un procés no prou ben portat no l’invalida pas.

No cal que fem avui un editorial exprés per recordar-ho. Ho hem dit molts cops, i no només perquè som uns enamorats de Catalunya, sinó perquè la realitat ho ha confirmat un cop i un altre i un altre. Per tant, em limito a transcriure el que vaig dir en una conferència del 7 de setembre de l’any passat que duia per títol «Davant una històrica cruïlla i un gran repte». Val a dir que d’aleshores ençà l’evolució que hi ha hagut en el país, la resposta al repte i la decisió enfront de la cruïlla, no sembla que hagin estat positives, però això és accidental i no invalida les raons de fons per tenir confiança en el país i en nosaltres mateixos. Deia el 7 de setembre, després d’analitzar els pros i els contres del país en aquell moment:



Per tirar endavant, de què disposem? Per donar respostes adequades als reptes, per triar la bona direcció de la cruïlla, i emprendre el nou camí amb energia, de què disposem?

Abans que res disposem del propi país. Que malgrat els interrogants que ara planen al seu damunt i que no hem de dissimular, té un notable pes específic. I continua tenint una imatge de prou relleu perquè pugui seguir exhibint-se amb orgull. Simplement cal que no es deixi desanimar ni pels atacs de fora ni per l’accelerada acumulació de reptes. Ni tampoc per errors o frivolitats dels polítics o pel to baix d’algunes manifestacions de la societat. Tot això s’ha de tenir en compte, però Catalunya ho pot superar. Si Catalunya no seguís essent un país important no provocaria reaccions tan contundents com les que ha provocat. És la prova del nou que Catalunya és un país de pes a tenir en compte.

La nostra societat civil és de vegades objecte de crítica. Per poc ambiciosa, per individualista, de vegades per massa instal·lada. I darrerament alguns sectors han donat la sensació de no ser prou dinàmics. Però els que la seguim de prop, i per tant sabem que algunes d’aquestes crítiques són justificades, també coneixem bé la seva potencialitat. És una de les societats europees on l’ascensor social funciona més bé. Actualment hi ha una gran efervescència de grups i associacions amb iniciatives diverses. Molt creatives i molt al dia. És l’economia espanyola amb més empreses obertes a l’exterior. Continuem tenint una bona capacitat exportadora, vol dir que en conjunt seguim essent competitius. Quan algun estranger ignorant ironitza sobre la cultura catalana li plantifiques a la cara el diccionari sànscritcatalà i emmudeix. El territori, fa unes dècades amenaçat de desertificació, té iniciatives a dojo. El nostre R+D encara és baix, però ja no tant i està pujant. Puja clarament. Les nostres universitats han canviat, i molt. És justament en aquest camp tan decisiu per l’esdevenidor que són la universitat i la recerca on durant els darrers anys hi ha hagut canvis molt importants. Hi acaba d’haver un reconeixement solemne d’això, amb el nomenament de l’antic conseller d’Universitats, Recerca i Societat de la Informació, Andreu Mas-Colell, com a secretari general per al període 2009-2011 de l’European Research Council.

El país té vitalitat.

Necessita, això sí, la redefinició dels objectius, un millor coneixement de si mateix i de les seves possibilitats, i per tant del paper que pot i ha de jugar, una renovació del seu pensament polític i social, més autoestima. Més i millor lideratge.

I necessita que la idea i el sentiment de país, darrerament poc o mal cultivats, es refacin.



2 de maig





SOBRE LA IDENTITAT EUROPEA



Avui transcrivim tres textos breus que són part d’un interviu que Rob Riemen, autor de Nobleza de espíritu: tres ensayos sobre una idea olvidada,3 va fer a TVE.

El primer subratlla que l’ésser humà i la societat necessiten fonamentar-se en uns valors morals, i que aquests valors morals no són possibles sense llibertat. I la veritable llibertat va lligada a la responsabilitat. I això —l’educació en la responsabilitat— és una de les principals raons de ser de la nostra Fundació.



La idea principal és definir què significa l’ésser humà. És fonamental. I els éssers humans tenim una doble naturalesa, som com els animals però també posseïm un esperit i una ment. Això es fonamenta en una idea grega que planteja l’existència de conceptes com la veritat, el bé, la justícia, la llibertat, l’amistat o l’amor, i aquestes idees ens defineixen l’ideal de l’ésser humà. És un objectiu al qual s’ha d’aspirar. Una idea de moral que ens diu que la vida consisteix a assolir aquest ideal. El filòsof jueu Spinoza s’adonà que no podíem aspirar a aquest ideal sense la llibertat. Tenia una fe radical en ella. Però no en un tipus de llibertat liberal en la qual tot està permès, sinó que s’adonà que la vertadera llibertat és difícil d’assolir perquè té a veure amb la responsabilitat. Intentava conèixer el que eren les qualitats reals de la vida. Entengué a més que era necessari un context polític en el qual la llibertat pogués existir i per això fou dels primers que cregué en la democràcia. Però com ell deia, l’excel·lent és tan difícil com rar. El que volia dir és que mai hem de creure que tot ens ve donat, ni la democràcia, ni el nostre benestar, ni l’amor, perquè ni la vida està garantida. Tot el que és valuós cal cuidar-ho.



El segon text diu que no es pot construir Europa sense sentit d’identitat europea. I que si aquest sentit d’identitat es perd Europa serà «decadent, feble i immoral». Això lliga amb el que sempre hem defensat des d’aquest butlletí quan parlem d’Europa. I de Catalunya en contra de la tendència d’alguns sectors a negar la importància de la identitat catalana. Sense identitat Europa serà un mercat, però no tindrà força ni capacitat de protagonisme en el món, i sense identitat Catalunya serà un aiguabarreig sense consistència i sense eficàcia envers la pròpia gent.



És un tema important. Una de les coses que hem de fer els intellectuals és reapropiar-nos del sentit de les paraules, i crec que l’ideal d’Europa no té res a veure amb el que és la Unió Europea. Una anècdota: vàrem organitzar una sèrie de conferències sobre la idea d’Europa i va venir un funcionari de la Unió Europea a Berlín. Li vaig preguntar si se sentia europeu. I em va contestar que naturalment, «sóc un alt càrrec de la Unió Europea». Aleshores li vaig demanar que m’expliqués el seu secret, què el feia sentir identificat, identificarse amb Europa. Va romandre una llarga estona callat i en acabat va treure el passaport i digué: «Qui té un passaport d’un país de la Unió Europea és un europeu». Això va passar un parell de mesos després de la incorporació de deu nous estats membres i en aquesta conferència hi havia participants d’aquests països, que es varen quedar horroritzats i fins i tot l’increparen: «Ens està dient que nosaltres només som europeus des de maig?». I a nivell històric, és que Mozart no era europeu? O Thomas Mann? Jo em vaig alegrar que aquell funcionari tingués la valentia de dir allò perquè així és com pensa Brussel·les i tota l’elit política. La Unió Europea és només un instrument: economia i geografia, res més. La meva pregunta és: com podem tenir Unió Europea sense comunitat europea? Si 400 milions de persones no podem dir, per exemple: jo sóc espanyol i catòlic o anticatòlic, home o dona, però a més sóc europeu.



I el tercer parla de la immigració a Europa. Diu que Europa «sempre hauria d’acollir els de fora, però que al seu torn cal explicarlos que han de fer-se europeus». Però Riemen tot seguit es pregunta: «com se’ls pot demanar això si no existeix identitat europea?». Aquest comentari, molt pertinent de cara a Europa, ho és més encara de cara a Catalunya, que de 2001 a 2006 ha rebut 800.000 immigrants. És el país d’Europa que proporcionalment n’ha rebut més.



Fixem-nos en la història, sense entrar en els foscos capítols del colonialisme, amb el seu treball esclau. Mirem els jueus. Van arribar des de Polònia i altres contrades i van contribuir molt a la cultura europea. Cap al 1900 la cultura europea va sobreviure gràcies a ells. Europa, amb tantes tradicions i llengües i amb la seva rica diversitat, sempre hauria d’acollir els de fora. Però al seu torn cal explicar-los que han de fer-se europeus. Però com se’ls pot demanar si no existeix identitat europea? I des de fora, molts consideren Europa decadent i depravada. La idea és que si no aconseguim que la identitat d’Europa esdevingui la clau de volta de la Unió Europea, i si no ens comprometem políticament amb la vella idea europea de la civilització de la noblesa d’esperit, aleshores estem abocats al desastre.



8 de maig





EL CENTRE



Darrerament es parla molt del centre polític. Que és bo per a un país disposar d’un centre polític fort, d’un partit polític de centre fort. Que això es troba a faltar a Espanya. Que sembla molt difícil que hi arribi a ser, i això es considera que és negatiu. Per tant, s’insisteix que fóra bo que algú el creés. I també s’observa amb atenció el bon resultat del candidat centrista —François Bayrou— a les eleccions presidencials franceses i l’intent que ara fa de crear un partit centrista a França i a Europa. Que sembla difícil que surti bé. I la pregunta que alguns es fan és: per què, tot això?

I també hi ha qui es pregunta per què a Espanya i a França això és tan difícil i en canvi hi ha partits centristes a altres països europeus.

Alguns fan notar que a Espanya només hi ha un centre polític fort a Catalunya i a Euskadi. Concretament CiU i el PNB. Per què?

És un tema digne de ser estudiat i aprofundit. Però ara mirarem de donar-hi una resposta breu, pendent d’una anàlisi més a fons. Centrada en dos punts.

La primera és que la llei electoral espanyola no ajuda a l’èxit, si més no relatiu, d’un partit centrista. És una llei bastant equilibrada pel que fa al joc dels dos grans partits. Hi ha un paral·lelisme bastant gran entre el volum de vots i el número de diputats del PSOE i del PP. Ja no és així amb els petits partits d’àmbit espanyol, per exemple, IU. I tots els intents de crear un partit centrista ex novo han fracassat en part per això mateix.

Però no només per això. També per la dificultat de crear un nucli dur d’electorat centrista.

El PSOE i el PP —i el mateix val a França per la UMP i el PSF— tenen un gruix molt considerable d’afiliats, de votants i en darrer terme de gent que s’hi identifica molt a fons. És propi de la dreta i de l’esquerra en el sentit clàssic i ben definit dels mots. Són el nucli dur, que no es mou ni canvia. O que ho fa poc i molt difícilment. I la primera preocupació d’aquests grans partits és que aquest nucli es mantingui ferm i fidel. Després pot passar, i passa sovint, que la dreta o l’esquerra formulen unes propostes que els permeten de penetrar en el centre. Envaeixen i ocupen el centre. O, al contrari, accentuen tant el seu posicionament de dreta o d’esquerra que l’abandonen, el deixen lliure. Generalment, ocupar el centre facilita la victòria a la dreta o a l’esquerra, però no al centre pròpiament dit. Per què? Perquè el centre no sol tenir un nucli dur. L’electorat de centre pot fer inclinar la balança, i així és sovint. Però ell sol molt sovint no té prou força, i sobretot no disposa de prou gruix de gent capaç d’aguantar en els moments difícils. No està prou blindat.



15 de maig





SOCIETAT CIVIL I SOCIETAT POLíTICA



Hi ha una opinió i un estat d’ànim negatius respecte de la política i els polítics. I a hores d’ara especialment a Catalunya. Perquè el país es troba en una situació de desconcert i de desorientació grans. I de desànim. No en el terreny econòmic, on les coses van bé, tot i que si no es prenen certes mesures podem tenir problemes d’aquí a un parell d’anys. I en el país segueix havent-hi iniciatives de tota mena.4 Però passem un moment crític pel que fa a la il·lusió i a l’ambició col·lectives, a la definició d’un projecte de país i a l’autoestima per com han anat les coses. I la crisi de confiança en la política i els polítics és fonda.

En una circumstància així és habitual dir «ja que els polítics no fan prou bé la seva feina actuarem des de la societat civil». És una bona reacció. I a Catalunya recentment ha existit. Davant l’impasse polític la societat civil en general, i en especial el món econòmic i empresarial, varen convocar l’acte de l’IESE reclamant que l’aeroport del Prat fos gestionat des de Catalunya i amb voluntat de fer-ne un instrument potent de desenvolupament de Barcelona i de Catalunya. L’acte fou un èxit i va recordar el que a primers de segle xx varen convocar els sectors econòmics catalans per demanar la creació a Barcelona de la Zona Franca. Un acte que va tenir lloc en un dels moments brillants de l’economia i de l’empresariat catalans.

L’acte del 22 de març fou un èxit. Però quina continuïtat tindrà? Quin és el pas següent? I aquest pas següent, qui l’ha de fer?

El mèrit i l’èxit de la concentració del 22 de març són indiscutibles. Però ara fa la impressió que no s’ha previst un pas següent.





I també es va trobar a faltar que al final de la reunió es fes públic un comunicat més incisiu i més compromès.

I tanmateix, és del tot necessari que aquesta mobilització civil continuï. I això requereix voluntat, definició d’objectius i lideratge. I teixir moltes complicitats. També amb el món polític.

Els organitzadors de la concentració de l’IESE varen voler que l’acte s’organitzés i es fes del tot al marge del món polític. I efectivament no hi va haver ni un polític. Crec que varen fer bé. El tema polític estava prou embolicat, i amb unes eleccions a la vista. I serà bo que la societat civil catalana continuï tenint iniciatives pròpies. Però tots plegats no hem d’oblidar que totes les iniciatives que afecten la societat tard o d’hora, poc o molt, han de passar per la política.

Un país sense societat civil no anirà endavant per més que tingui uns dirigents polítics de qualitat. O com a mínim trigarà molt. Haurà de passar un temps llarg de creació —feta des de dalt, és a dir, des del poder polític— de societat, de gent, de mecanismes socials. És el que van pretendre fer el despotisme il·lustrat del segle xviii i més recentment països dirigits amb voluntat modernitzadora i sovint amb mà de ferro. I hi ha exemples que això ha reeixit. Però no és el cas de Catalunya, ni en general dels països occidentals. Aquí hi ha classe mitjana, hi ha burgesia, hi ha classe obrera, hi ha elits intel·lectuals, hi ha teixit social. Molt i divers. I hi ha hàbits democràtics. S’ha de comptar amb la gent, i afortunadament hi ha gent. Hi ha societat. Es va veure a l’IESE. Però això no treu que, tal com hem dit sovint, sense política un país no va endavant. No hi va sense una societat civil forta i operativa, i amb sentit de l’interès general, però no hi va si a més el país no té una bona política. Si no hi ha una bona sinergia entre societat civil i societat política. I si no hi ha un lideratge dels dos sectors.

Hi és prou aquesta sinergia a Catalunya? Probablement no prou.

Val a dir que el món polític sovint es malfia de les iniciatives civils. Això ja es va veure una mica amb motiu de l’acte de l’IESE. La societat civil va actuar al marge de la política, però el món polític —almenys una bona part— s’ho va mirar amb recel. I ara mateix acaba de produir-se quelcom de semblant a Itàlia, on el president de l’empresariat, Luca Cordero di Montezemolo, ha fet un discurs que ha tingut molta repercussió —i una aprovació molt general— en què reclama que el govern actuï més a favor de l’economia del país. No ha estat el clàssic discurs de la patronal, sinó molt més incisiu. Molt més de repte als polítics. I, com dic, l’aplaudiment ha estat general.

Però la reacció del president del govern, Romano Prodi, ha estat d’allò més freda. Hi ha com una mena de divorci que no és bo.

A Catalunya la crisi política és tan forta que es pot pensar que de moment es pot prescindir dels polítics. O que se n’ha de prescindir. Potser sí que a hores d’ara i d’avui per demà no és segur que hi hagi la necessària reacció política. És a dir, que no hi hagi propostes polítiques engrescadores, que no hi hagi recuperació de lideratge, que la pugna quotidiana faci de boira espessa. Pitjor encara: pot passar que s’arribi a considerar que és bo mantenir el país políticament amansit, endormiscat. Això és molt negatiu, perquè fa perdre l’ambició, la il·lusió i les ganes.

És urgent, per tant, que aquesta situació de marasme, de desinterès, de desorientació i de frustració se superi. També i sobretot políticament. Però mentrestant és bo, molt bo i molt necessari, que la societat tingui iniciativa. No d’esquenes a la política sinó buscant la seva complicitat.

La gent que va tenir tant d’èxit amb l’acte de l’IESE, què té previst ara?



Una última consideració. El catalanisme fou el gran motor de Catalunya del segle xx. No només ni de vegades principalment el catalanisme polític, però sempre el catalanisme entès com a projecte de país amb identitat pròpia, amb voluntat integradora de classes socials i gent diversa, modern i obert a Europa i al món. Capaç, fins i fot, de contribuir al progrés i a la modernització de tot l’Estat. La societat civil catalana, des de plantejaments polítics diversos, en general va fer seu aquest plantejament.

I això li va donar consistència i continuïtat. Una consistència i una continuïtat que seguim necessitant.

29 de maig orgull de catalunya



Em sento orgullós de ser català i sento la necessitat de dir-ho.

Crec no ser ni haver estat un fatxenda. Zelós, això sí, de la meva dignitat com a persona i com a català. De la dignitat de Catalunya, i del respecte que li és degut. Al mateix temps respectuós i admirador d’altres països, començant pel conjunt d’Espanya, de la seva història, de la seva cultura, de la seva identitat. I de les de tants altres països, europeus o no. I dels motius que tots aquests tenen —alguns en grau superlatiu— de sentir-se orgullosos de ser el que són i de ser com són. És des d’aquest sentiment que ara sento la necessitat de dir-ho, perquè sempre m’he sentit i em sento orgullós de ser català.

Per què sento aquest orgull? Per petulància? Ja he dit que no. Per infantilisme? Per rebequeria? Per una mena de tossuderia exagerada en un moment que a Catalunya hi ha crisi d’autoestima? No.

Res d’això, sinó per convicció, per coneixement del que Catalunya ha estat i és, per la manera com Catalunya està posicionada en el temps d’avui i en l’espai, perquè hi ha valors que hem sabut conservar. Perquè hem desmentit les previsions dels analistes que ens pronosticaven una decadència irreversible. Perquè tot i que ara passem un mal moment, si enfondim en la nostra història, la nostra identitat, la nostra mateixa realitat d’avui, constatem que seguim essent-hi i que seguim sumant. Més enllà de les aparences i de les invitacions a la renúncia (algunes fetes des de casa mateix).

Si repassem la història veurem que hem estat en situacions molt difícils. Que s’ha parlat de «Finis Cataloniae» més d’un cop. Però que sempre ho hem superat. Que sempre ha prevalgut l’esperit del Fènix, és a dir, l’esperit del ressorgiment. Del Fènix Cataloniae.

Però no fem història. En tot cas no anem gaire enrere. Recordem només —i breument— el que ha estat el gran renaixement català els últims 100-150 anys. En tots els camps, des del cultural a l’econòmic, des del social a l’artístic. Des de la defensa de les arrels a l’avantguarda i l’esclat creatiu. Només la guerra del 36-39 va ser capaç de frenar Catalunya, una guerra amb més d’un motiu, amb més d’una causa però amb una de molt principal: frenar i sotmetre Catalunya. Tan important era Catalunya.

Després altre cop va tornar la cançó de l’enfadós: Finis Cataloniae. Per política, per persecució identitària i per discriminació econòmica, per immigració, per pèrdua d’esperança. Finis Cataloniae.

Però no. Catalunya va resistir.



I després, què ha passat? Que hi ha hagut una recuperació en tots els sentits. Interna. Que ara —que és cert que passem un moment dolent— algú pot creure que farà marxa enrere. I el perill hi és. Però el nostre capital és gran. I és garantia, si volem, de recuperació.

Mirem-nos-ho des de dos punts de vista. Deixarem per després el més important, que és el de la nostra força interna. En part perquè fa poc ja en vàrem parlar.5 Fem ara en canvi la prova del nou. És a dir, calibrem què és i què ha estat la Catalunya dels últims trenta anys vista des de fora, des de la perspectiva de la resta d’Espanya. Doncs bé, sense petulància, sense fatxenderia, Catalunya pot dir que ha estat un factor decisiu —decisiu vol dir que sense ella no hauria passat el que ha passat— en la consolidació de la democràcia, en el procés de modernització de l’Estat, en l’europeïtzació, en el progrés econòmic, en l’equilibri territorial, en la implantació de les autonomies… Que ha contribuït més que ningú a l’estabilitat i la continuïtat de l’acció de govern de tot l’Estat, sense les quals Espanya no hauria fet el progrés que ha fet.

Més encara: Catalunya ha estat durant ben bé dues dècades un referent a Europa. Un model d’equilibri entre identitat d’arrels i identitat de projecte i de futur. Entre afirmació identitària i capacitat de col·laborar en marcs polítics més grans.

I ha estat un exemple de solidaritat —sí, de solidaritat en un alt grau— i de lleialtat, de joc net de cara a tercers.

Algú pot dir després de llegir això que els catalans no necessitem dida, ningú que ens faci elogi o que ens ensabonin. Que diguin el que vulguin. Això ha estat així. I cal tenir molt de prejudici per no reconèixer el que en tots aquests camps ha fet Catalunya.



Cert que poc reconegut. És probable que ningú no ho agraeixi. Però no pot ser ignorat i menystingut. Com sovint ho és. I els catalans n’hem de ser conscients. Conscients de la nostra importància i del nostre pes. I per tant confiats que com diu la cançó «no serem moguts».

De tota manera alguna consciència hi deu haver d’això. Quan ara veiem que des de més d’un sector —de dretes i d’esquerres— es torna a parlar bé de Catalunya després d’haver-la bescantada i enganyada i menystinguda —els uns i els altres, repeteixo—, per força hem de pensar que alguns valors, alguna força i alguna substància devem tenir. O només, potser, uns quants escons de diputats? Potser —uns i altres— s’ho creuen, això, però aleshores s’han de preguntar per què malgrat tantes pressions, tants enganys i tantes maniobres encara s’han de preocupar, quan les coses es posen tibants, de què passa a Catalunya, de com respondrà Catalunya.

Sigui dit això conscients de les limitacions nostres, és a dir, no des de la fatxenderia, sinó des d’un orgull legítim i ben fonamentat.

Però tot això només justifica el nostre orgull de rebot. No n’és la causa principal. La causa principal és el pes actual de Catalunya, la seva capacitat d’iniciativa, el valor acumulat pel catalanisme durant més de 100 anys i que continua vigent. Ho deia a l’editorial del 2 de maig. No cal repetir-ho, al text em remeto.

Tant, m’hi remeto, que es pot pensar que no calia fer un altre editorial sobre la qüestió al cap d’un mes. Però hi ha coses positives tan certes i que tan poden pesar en el nostre futur que no s’hi perd res a insistir-hi.

La primera és que patim una crisi d’autoestima. Comprensible per com s’han fet les coses darrerament. Però no justificada si analitzem el nostre potencial econòmic, cultural i social. Si som conscients de la fortalesa de la nostra identitat. Del nostre bon exemple de convivència. I també de la molt notable capacitat d’integració que hem demostrat tenir. De la nostra capacitat d’elaborar i de transmetre missatges que són vàlids més enllà de nosaltres.

I enmig del desconcert polític que patim i malgrat les invitacions a la renúncia que fins i tot el govern de la Generalitat ens fa, el país continua actiu i amb iniciativa. Per exemple, les últimes dades d’evolució de les nostres exportacions i de les nostres inversions a tot el món són bones. O l’evolució de les traduccions dels nostres escriptors a llengües estrangeres. O la recuperació de científics catalans que han estat treballant a l’estranger. Tot això són punts que es guanyen en temes de qualitat.

No caure en la inconsciència de no adonar-nos del moment difícil que vivim. Però jugar —perquè ho podem fer— amb orgull, ambició i confiança.



5 de juny





«TODAVÍA» O MAI



L’any 1854 es va publicar un Mapa político de España. Es presentava així: «En él se presenta la división territorial con la clasificación política de todas las provincias de la monarquía, según el régimen especial dominante en ellas». Val la pena fixar-s’hi. En aquella època encara existia una anomenada «España colonial» (Cuba, Puerto Rico i Filipines), i també unes «posesiones de África», és a dir, Ceuta i Melilla, totes «bajo la autoridad omnímoda de los jefes militares».



Pel que fa a la península, Espanya comprenia tres territoris.



1. «La España uniforme o puramente constitucional, que comprende las treinta y cuatro provincias de las coronas de Castilla y León, iguales en todos los ramos económicos, judiciales, militares y civiles.»



2. «La España foral, compuesta de estas cuatro provincias con los fueros que conservan.» Es tracta evidentment de Biscaia, Guipúscoa, Àlaba i Navarra.



3. «La España incorporada o asimilada. Comprende las once provincias de la Corona de Aragón, todavía diferentes en el modo de contribuir y en algunos puntos del derecho privado» (la negreta és nostra). O sia, les quatre províncies catalanes, les aragoneses, les tres valencianes i les Balears.



Dues observacions. La primera és que estranyament des del punt de vista d’avui en dia el document en qüestió no fa cap referència a les diferències lingüístiques i culturals. L’any 1854 probablement la mentalitat política i jurídica espanyola no donava importància a aquestes qüestions que devia considerar del tot residuals, de segura extinció. Després, amb el revifament cultural i lingüístic de Catalunya, l’uniformisme espanyol va passar de l’ofec lent i «sin que se advierta el cuidado» de Carles III a una envestida radical contra la llengua catalana, vista com a pilar molt fonamental de la personalitat de Catalunya.

La segona observació —la més important— té a veure amb el todavía. «Todavía diferentes.» És a dir, ja fos per lògica i com a quelcom del tot inevitable, o ja fos perquè es comptava que hi seguiria havent una acció d’incorporación o d’asimilación i es partia de la base, per tant, que Espanya acabaria essent del tot uniforme.

Efectivament, aquesta acció ha existit. Amb una eficàcia total pel que fa a Aragó i en una part important reeixida però no del tot al País Valencià i les Balears. I encara —todavía— no aconseguida a Catalunya, però també aquí amb una política molt potent que cerca la despersonalització de Catalunya. Mitjançant la política i l’acció ideològica, mitjançant la immigració, la persecució cultural i lingüística, en alguns moments mitjançant l’acció militar, sovint amb la pressió econòmica. I no es pot negar que aquesta pressió ha tingut efecte, però amb tot Catalunya continua tenint una personalitat pròpia i diferent (no uniforme i assimilada) dins Espanya. És a dir, segueix existint el fet diferencial.

I això irrita molt bona part de la resta d’Espanya, fins i tot a alguns sectors els exaspera. I encara existeix la voluntat d’esborrar-lo. D’esborrar la nostra identitat.

Això ja és vell. Ja hi era el 1854. I abans. Però ara hi podria haver un segon fet, especialment perillós: que des de Catalunya es donés per acabat el plet. Que sense dir-ho obertament es donés la consigna —subtil, però insistent i operativa—, fins i tot des de sectors polítics importants, àdhuc des del mateix govern de la Generalitat, que ja no hi ha problema, que tot va bé tal com va, que no cal reclamar amb força i determinació la garantia que Catalunya no serà sotmesa a una acció de laminació de la identitat, de l’autogovern, del seu potencial econòmic i de la capacitat de consolidar la seva cohesió interna.

Una autonomia més o, en un llenguatge oficial, una comunitat autònoma més. Com qualsevol altra. En nom de la unitat, de la no-discriminació (qui és discriminat?) i de l’eficàcia. I en nom d’una atàvica prevenció contra Catalunya. I en el nivell que marqui la feble vocació autonòmica de gairebé tot Espanya. I amb la gradual eliminació de tot allò que fa de Catalunya un país amb personalitat pròpia i diferent.

Òmnium Cultural va reproduir el mapa de 1854 encapçalat per un títol que deia «No passa el temps». Però sí que passa. Cada dia passen coses. Cada dia podem perdre gruix de consciència col·lectiva, o de parcel·les d’autogovern (la Llei de dependència, per exemple, o qui sap què del nou Estatut), o riquesa lingüística, o autoestima de cara endins. O, el pitjor de tot, que des de sectors polítics catalans, o des de les institucions, clarament o subtilment se’ns convidi a acceptar el procés d’erosió. A plegar. A deixar-ho córrer. Tot això són coses que poden passar. Que, de fet, ja passen.

També en poden passar unes altres. Que la voluntat d’afirmació sigui forta de tal manera que el todavía esdevingui un definitiu i eficaç refús a la política d’assimilació dels uns i de discriminació d’uns altres. Així ha estat en conjunt del 1854 ençà.

Així pot ser i així ha de ser també ara. Que todavía sigui substituït per MAI.



12 de juny





EL PAÍS COMENÇA AMB MI



Aquests dies el títol més actual per a un editorial podria ser: «El poble comença amb mi».

Què vull dir amb això? Vull dir que massa sovint quan hi ha un canvi de govern —de país o municipal—, el nou equip tendeix a creure o bé que tot està per fer o bé que tot el que s’ha fet abans està molt mal fet o —en el millor dels casos— que cal revisar tot el que s’ha endegat.

Val a dir que, en part, això és lògic i que, ben portat i amb mesura, pot ser positiu. El canvi i la revisió formen part intrínseca de la democràcia. Fins i tot, són condició de progrés.

És més, de vegades es produeixen situacions en les quals la salut pública, és a dir, el bé comú, reclama canvis radicals, quasi ruptures. Però la generalització, l’enduriment, l’egolatria i, de vegades, l’esperit revengista massa sovint marquen negativament el canvi.

Feta, doncs, aquesta observació que en la vida i en la política i en tot cal garantir i, de vegades, estimular que hi hagi canvis i renovació, cal dir també que un país —i una ciutat i un poble— han de tenir un component important de continuïtat. De continuïtat històrica de fons. De continuïtat per encalçar determinats grans objectius. El catalanisme n’ha estat un exemple. Durant tot el segle xx ha tingut com a objectiu un projecte de país, mitjançant plantejaments no sempre coincidents, però que bàsicament confluïen. Almenys fins avui. I una de les raons de l’èxit econòmic espanyol dels últims quaranta anys és que en allò que és bàsic ha tingut continuïtat. Amb alguna flexió, però bàsicament la mateixa, sobretot des del 1977. I continuïtat també més arran de terra, més en el dia a dia. Fins i tot el poble més petit va endavant a còpia de posar un maó cada dia, no sempre de la mateixa manera ni amb les mateixes mans, però respectant el pla de conjunt. I sense desfer l’obra feta el dia abans per un altre paleta simplement per tornar-la a fer i poder dir que l’has fet tu.

De la meva època de president de la Generalitat conservo algunes anècdotes positives i gratificants. Com quan en una població assistia a la inauguració d’un museu, d’un parc tecnològic, d’una residència de gent gran, i en el discurs l’alcalde deia: «Em fa goig inaugurar aquesta obra, que el nostre govern ha impulsat, però que és de justícia recordar que va ser planejada i iniciada per l’anterior alcalde, aquí present, a qui vull donar les gràcies».

Es tractava en aquests casos d’alcaldes de diferent color polític.

Potser no cal reclamar a tothom tanta generositat, però el sectarisme, molt freqüent, amb què sovint es tracten situacions com aquesta és dolent per al poble i per al país. La desqualificació o, com a mínim, l’oblit interessat de l’obra anterior té poca categoria moral i perjudica el progrés col·lectiu.

Avui és un dia adequat per a una reflexió així, ja que fa tot just tres dies que s’han constituït els ajuntaments. I no és un comentari amb objectiu moralista, sinó d’eficàcia.

I de bona convivència.



En un dia com avui també és oportú cridar l’atenció sobre un altre perill inherent al canvi —democràtic, evidentment. És de lògica i és de justícia que el nou governant vulgui tenir prop seu gent de la seva confiança. Hi ha càrrecs que amb el canvi polític han de caure i han de ser substituïts. Però en els països amb una democràcia ben establerta i amb un projecte col·lectiu ben definit aquesta substitució és limitada. És possible que a Catalunya encara no haguem assolit aquest nivell. És un procés lent de maduració cívica i democràtica. Però hem de fer passes en aquesta direcció i no en la contrària.

Finalment també cal advertir d’un altre perill, que és la creació de més càrrecs, comissions, organismes, etcètera, del compte. Aquest perill hi és sempre, però quan hi ha canvis de govern es fa més gran. És un tema que requeriria un comentari molt a fons, perquè va lligat a la qüestió de la professionalització del polític i —més delicat— del perill que els partits esdevinguin oficines de col·locació.

Aquest perill hi és a tot arreu. Però hi ha països més estrictes i més austers, que és en els que ens hem de fixar. I n’hi ha que no.

A Itàlia hi ha ara una gran discussió sobre com els mals hàbits han portat el país a una situació política i administrativa inextricable. Amb un cost econòmic, d’altra banda, astronòmic. Una dada ho explica a fons: a Itàlia hi ha 574.000 cotxes oficials i a França, només 65.000. Tot plegat és resultat d’una mala llei electoral, d’una gran laxitud i de la necessitat de fer constantment, a tots els nivells, coalicions de govern molt àmplies i molt enrevessades, en les quals cada partit i partidet —partiti, partitini i particini— reclama la seva quota de càrrecs, de despesa i de cotxes oficials.

Repeteixo, avui és un bon dia per reflexionar sobre això. Perquè a casa nostra hi ha aquest perill.



19 de juny





MESTRES, POETES I POLÍTICS



Fa poc vaig participar en la presentació de l’estudi Els valors dels catalans, de la Fundació Lluís Carulla. Vaig dir que era un bon estudi, i no pas pel fet d’haver-hi estat vinculat, sinó perquè ha estat fet per excel·lents professionals. I és molt d’agrair que la Fundació Lluís Carulla l’hagi impulsat. Tenim necessitat de conèixer a fons la nostra realitat en totes les seves dimensions. I així ho vaig dir. I que per molts anys continuï havent-hi iniciatives de tanta qualitat com aquesta.

Però vaig afegir una cosa que no és el primer cop que dic. Necessitem gent que analitzi la nostra societat, que la radiografiï, que l’estudiï de cap a peus. Però no podem quedar-nos aquí. De vegades hi ha gent que s’entusiasma amb l’anàlisi i la dissecció. Que gira i regira un cop i un altre. Que mai no n’acaba de tenir prou. I repeteixo que és bo que es vagi molt a fons en l’anàlisi. Però, després, què?

L’estudi sociològic i psicològic, i de ciència política, ens haurà d’acompanyar sempre en l’acció. Mai no se’n pot prescindir. Però ell sol no resol els problemes, no mou la societat, no mobilitza la gent.

Cal que entrin en joc uns altres actors. És el que vaig dir a la Fundació Carulla, i allà mateix —i després a través de correus electrònics— alguns em varen demanar que en deixés constància escrita. I és el que faig.

Vaig dir que, a més d’especialistes i d’analistes de tota mena —repeteixo, indispensables—, necessitàvem mestres, poetes i polítics. És a dir, formació, emoció, acció i ordenació públiques.

Formar és la funció dels mestres. Per anar bé, aquesta ha d’anar en un doble sentit, la transmissió de coneixements i la personalitat. Transmissió de coneixements i ensenyament de mecanismes que permetin raonar, per una banda. I, per l’altra, formació en valors i actituds que donin qualitat, coherència i tremp a la persona.

En tots dos aspectes hi ha una impressió general que no anem prou bé. I la culpa no és dels mestres. I ara no entraré a analitzar fins a quin punt és de les famílies. Del tema de les famílies en parlarem un altre dia. La principal causa és que des de fa anys la ideologia dominant a Catalunya en matèria d’ensenyament és errònia. El nostre moviment pedagògic fa anys que es va equivocar. Calia canviar plantejaments anacrònics i rígids d’èpoques anteriors i és d’agrair que ho intentés. Però no va encertar el nou camí. En públic encara hi ha qui no s’atreveix a dir-ho. Però això ja és molt evident. És hora que tots plegats rectifiquem. És urgent.

No es pot anar parlant de la qualitat de l’ensenyament a Finlàndia sense tenir en compte que les normes i els valors que allí informen l’escola no són els d’aquí.

I per què parlo de poetes? No parlo de poetes en el sentit estricte i pròpiament literari. Parlo de poetes com de gent capaç de suscitar emoció. Capaç de fer bategar el cor de la gent. Capaç d’introduir sentiments forts, com poden ser les il·lusions, l’ambició, l’ànsia de llibertat. De magnanimitat, és a dir, tot el contrari de la gasiveria i de la mediocritat. Tot això dit en vers o en prosa, parlant d’economia o d’ideologia, de gent jove o de gent gran, de Catalunya endins o de Catalunya enfora, de tecnologia o d’humanisme. Però sempre amb capacitat de moure la gent. D’emocionar, que vol dir fer moure la gent. Recordem que la paraula emoció ve del llatí movere, que vol dir moure.

I, finalment, per què polítics? Perquè si bé és cert que sense societat civil no hi ha país, també ho és que hi ha una determinada acció d’impuls i ordenació de la societat que sense els polítics no es pot dur a terme. Sense polítics o amb polítics que no creïn il·lusió, que no donin seguretat, que no inspirin confiança, que no estimulin. Que no transmetin tot això. Que no liderin. Que ells, també, no facin bategar. Que no siguin capaços d’agafar perspectiva, de fer una passa endavant i de dir amb entusiasme arrossegador: «Som-hi!». De la mateixa manera que els analistes sols no fan que un país agafi nervi i torni a engegar, els editorialistes tampoc. Però cadascú —analistes i editorialistes— té la responsabilitat que li pertoca.

Els que ho tenen més difícil, perquè depenen més d’altri, són els mestres. Mentre no es descarti clarament el doble llenguatge de molts polítics, que diuen una cosa en privat i una altra en públic, mentre des de les instàncies de decisió política i d’orientació pedagògica es mantinguin criteris que s’han fet vells i que ja no aplica cap país dels que estan per sobre nostre en el rànquing PISA, els mestres continua­ ran lluitant a les classes —que és on no anem ni els polítics ni els tècnics o experts ni els editorialistes— en condicions difícils. I hem de demanar que ho segueixin fent. I mai no els ho agrairem prou.

Els poetes i els polítics no depenen tant d’altri. Els poetes poden optar pel missatge poc compromès o per furgar. Per la superficiali­ tat o per la crida engrescadora, potent i creadora. Per l’escepticisme elegant i per la disquisició erudita o per l’impacte en la ment i en el cor de la gent. Per l’impacte que emociona. Que fa moure. I als polítics ningú no els impedeix fer un discurs i intentar una acció inspirats en la il·lusió que destil·la un projecte de país i de societat ambiciós, joiós, nacionalment potent i profundament humà.



26 de juny





NATALITAT, FAMÍLIA, ENVELLIMENT, IMMIGRACIÓ, INTEGRACIÓ



Dimecres passat vaig pronunciar una conferència6 amb un tema central, la immigració actual, entorn del qual vaig referir­me tam­ bé a les qüestions esmentades en el títol d’aquest editorial.

L’atzar va fer que dos dies més tard el president Rodríguez Zapatero anunciés per sorpresa que des d’aquell mateix dia totes les famílies que tinguessin una criatura rebrien 2.500 euros. I l’endemà el mateix president va dir en forma quasi ingènua: «Es que España necesita niños». I va afegir: «Y hemos perdido treinta años sin hacer nada».

És evident que aquesta decisió té un fort tuf electoralista. I és possible que els que la critiquen per raons tècniques —com el ministre Pedro Solbes— tinguin raó. Caldrà veure si, un cop més, mesures bones en si mateixes s’utilitzen per retallar les competències de Catalunya, com ja va passar amb la Llei de dependència.

Però va en la bona direcció. I ja és hora que es comenci a rectificar una política i una ideologia que s’han desinteressat de la família i la natalitat, i que sovint fins i tot n’han parlat amb displicència.



Ha estat una actitud frívola. Però ja tot Europa ha entès —fins i tot amb por d’arribar tard— els punts següents:



1. Que una natalitat molt baixa comporta decadència demogràfica i pèrdua col·lectiva d’ambició de futur.



2. Que, unida al gran allargament de la vida, produeix un envelliment molt acusat de la població.



3. Que aquests dos fets, units al desequilibri de població i de riquesa que hi ha en el món, provoquen molta immigració.



4. Que la millor resposta a la immigració és una política d’integració justa i equilibrada, basada en els drets i deures dels immigrants i de la societat receptora.



A tot això Europa avui afegeix un altre objectiu principal: el suport a la família, la política de suport a la família. A la família amb totes les variants que es vulguin —totes a respectar— però amb una preferència molt marcada per la família de pare, mare i fills, a la qual cal donar suport econòmic, consideració social i confiança. I alhora fer avinent als pares que tenen una obligació intransferible en la formació dels fills.7

A Catalunya durant molts anys s’ha tingut por de parlar sobre aquests temes. I de pronunciar-se a favor de la integració dels immigrants. Por de ser titllat de carca, de dretes, de reaccionari. Però si per reaccionari s’entén anar contra el progrés i contra allò que interessa a la societat i que compromet el futur, el que és reaccionari és no parlar-ne, o seguir defensant postures que han estat de moda durant algunes dècades. Ara això ja és anar enrere.

Així ho ha entès Gordon Brown, per exemple. Ara que ha hagut de remodelar el govern britànic ha creat tres nous ministeris. Un d’Innovació, Universitats i Capacitat —fixem-nos en el terme capacitat. Un altre de Negocis, Empreses, Reforma de les Regles —reforma de les regles vol dir desburocratitzar. I el tercer s’anomena Nens, Escoles i Famílies. Referint-se als nens amb un punt d’ingenuïtat que aquí faria somriure d’una manera condescendent. Perquè aquí justament s’ha fet el contrari: el Departament de Benestar i Família l’han convertit en Acció Social i Ciutadania. I està molt bé parlar de ciutadania. Però ja és d’acceptació molt general que l’arrel de moltes dificultats de l’escola i de la mateixa convivència cal buscar-la a les famílies. A tot Europa ja han canviat de direcció. A casa nostra alguns encara van com els crancs.



10 de juliol





EL MIRALL FRANCÈS



L’any passat vàrem dedicar dos editorials a Ségolène Royal8 (i amb menys èmfasi també a Sarkozy). Ara que ja fa dos mesos que a França hi ha hagut eleccions presidencials fem-hi una nova referència. Ara fa un any, què tenien d’interessant i de prometedor les eleccions franceses? Tenien que tant Sarkozy com Ségolène Royal eren rupturistes. Defensaven un canvi profund de la mentalitat i de la política franceses, única manera —deien— de treure França de l’estancament que vivia (o de la decadència, segons alguns, allò que en deien «le déclin»).

I què propugnaven? Com és lògic no propugnaven ben bé el mateix, però hi hagué un moment —ara fa un any— que deien coses bastant semblants. Propugnaven valors i actituds molt més properes del que habitualment s’havien proposat des de camps tan confrontats com són els socialistes i l’UMP d’origen gaullista.

Si aleshores vàrem subratllar més el que deia Ségolène Royal és perquè resultava més nou i sorprenent dit per ella com a candidata socialista que per Sarkozy. Reclamava més exigència de coneixements i, sobretot, d’actituds en el món de l’ensenyament. Parlava sense embuts de la moral de l’esforç. Parlava del treball com un factor bàsic de creació de riquesa individual i del país (el que en deia «la valeur travail»). Demanava més ajut per a les famílies i subratllava la importància de tenir famílies sòlides. Apostava pel creixement econòmic. Deia que no hi ha drets sense deures. Parlava d’immigració i de la necessitat d’integració i de control. I també de la necessitat de reforçar el sentit de la responsabilitat personal. I tot això desembocava en una sèrie de reformes importants, i algunes d’elles poc populars. Però necessàries per fer sortir França de l’estancament.

Aquella empenta inicial de Ségolène Royal es va anar desinflant. Potser per altres raons, però també per una de principal: la resistència de l’aparell del Partit Socialista i de bona part del món intel·lectual dit d’esquerra i progressista. L’empenta potser poc sòlida, però inicialment engrescadora, de Ségolène va anar quedant entrampada en una teranyina d’actituds porugues, de programes caducs, d’idees esgotades. Únicament Dominique Strauss-Kahn ha defensat actituds socialdemòcrates modernes, és a dir, no víctimes d’un marxisme tronat i del conservadorisme d’esquerra. Però sense prou capacitat d’arrossegar.

Sarkozy, en canvi, va aguantar el caràcter realment innovador i rupturista de la seva proposta. Va poder-ho fer en part gràcies a controlar bé el seu partit, però també —i molt— gràcies a unes bases ideològiques més sòlides i a una percepció millor de les necessitats i de les angúnies del país. Gràcies a tenir un discurs més renovador. I a no tenir por del discurs que aquí en diríem progre.

Que en ensenyament, en organització del treball, en economia, en immigració, en manteniment de l’estat del benestar és un discurs vell.

Crec que el que em va dir un amic meu de la línia Jacques Delors (fins i tot per relació personal) il·lustra bé el que vull dir. Aquest cop no va votar socialista a la primera volta. Va votar François Bayrou. Però a la segona volta va votar Sarkozy, i m’ho va raonar així: «M’he preguntat: què necessita França? I la resposta meva i de molts com jo ha estat clara. Necessita esbandir les andròmines ideològiques i polítiques que ha anat acumulant durant massa anys. Necessitem idees noves i potents. Lamento que Ségolène no les hagi pogut elaborar i imposar. Per això, malgrat certes reserves sobre el seu caràcter he votat Sarkozy».

Potser un efecte secundari positiu de tot això —d’aquest fracàs polític i intel·lectual de l’esquerra francesa— sigui que finalment reaccioni. Que accepti el veredicte d’un home tan d’esquerres i tan prestigiós com Alain Touraine, que diu que l’esquerra francesa ara és impotent, i que ha de canviar com un mitjó. Que li caiguin les escates dels ulls. Que es miri al mirall de la derrota i d’una mitja desbandada i renovi el seu pensament. Que es posi al dia. Sense por. Com Sarkozy ho ha fet en l’altre front. I com França necessita.

I tant de bo que això passés també a Catalunya. Aquí els partits autoanomenats d’esquerra i progressistes es poden alegrar amb raó del poder que tenen. Han treballat bé en el camp del poder. Però la seva anquilosi política i ideològica és molt gran. I així es poden fer operacions polítiques, crear aparells d’eficàcia leninista i controlar i inflar una administració, però no es pot impulsar un país. I ara és un moment que Catalunya necessita una estrebada intel·lectual, ètica i política.

El nostre món benpensant i instal·lat, i sobretot d’esquerres, serà capaç d’entendre-ho?

Catalunya no s’acaba aquí. Com França no s’acaba en alguns àmbits universitaris i en els aparells anacrònics d’alguns partits. A Catalunya hi ha una altra gent —amb menys pedigrí pseudoprogressista, menys suficiència, més realisme i més sentit de les necessitats del país— que ho pot fer.



17 de juliol





MECANISMES PSICOLÒGICS PERVERSOS



Durant els darrers tres o quatre anys s’han produït una sèrie de fets negatius en la relació entre Catalunya i la resta d’Espanya. Segons com acabi el tema de l’Estatut potser podrem dir que també hi ha hagut coses positives. Però serà difícil que un nou Estatut millor pugui arribar a compensar els efectes negatius que ha produït tot el procés.

Val a dir que les causes d’aquests fets negatius no són només d’ara mateix. Alguns són de fa dècades i d’altres són seculars. Raó de més per recordar a tothom, i sobretot als catalans, que el primer que cal saber és història. Història recent i història antiga. És veritat que les grans accions polítiques —revolucionàries— han consistit de vegades a trencar la dinàmica o la inèrcia de la història. Fer que el que sempre havia estat d’una manera determinada sigui diferent. Però fins i tot per trencar el curs tradicional de la història cal conèixer-la bé. I també cal conèixer bé la pròpia realitat: les pròpies forces, l’estat d’ànim de la gent, la seva disponibilitat. I el mateix cal conèixer de l’adversari o simplement de l’interlocutor.

Llançar-se a segons quina aventura sense tenir tot això ben apamat és una temeritat que els dirigents d’un país no es poden permetre. Ni davant el propi país ni davant la història.

Doncs bé, això és el que ha passat a Catalunya.



Repeteixo: el balanç encara no es pot tancar. Però hi ha aspectes negatius que ja són inevitables. Caldrà compensar-los, però hem de saber des d’ara que serà difícil. Perquè —com he dit— vénen de lluny, i perquè la força espiritual i la moral col·lectiva de Catalunya i l’efectivitat política del país estan en crisi.

S’han activat uns quants mecanismes psicològics perversos. Per part nostra hi va haver un rebrot de petulància. De petulància ingènua, per una banda; de petulància agressiva i fatxenda, per una altra. Totes dues poc intel·ligents. Petulàncies que es paguen cares, perquè ofenen i provoquen, i sense profit.

La petulància és un defecte que de vegades es dóna en alguns àmbits catalans. I que quasi sempre va seguida de desànim, depressió i desconcert. De pèrdua d’autoestima. És el que passa ara en alguns sectors, que ho encomanen a la resta. I cal que ens defensem d’això, d’aquesta malaltia cíclica que va de la fatxenderia al desànim.

Fora de Catalunya hi ha també mecanismes psicològics perversos. Que s’alimenten d’orgull, de vegades ferit i altres cops exuberant —és a dir, també petulant i fatxenda. I de ressentiment. Aturem-nos un moment en el ressentiment.

En alguns llocs d’Espanya s’ha covat un ressentiment contra Catalunya. No només una hostilitat o un recel, sinó un ressentiment. L’avenç econòmic i social que Catalunya havia adquirit, sumat al fet diferencial que els catalans han defensat —i la inevitable dosi d’autosatisfacció que en aquests casos hi ha, aquí i a tot arreu—, a la crisi política i moral i a la falta d’autoestima que de vegades hi ha hagut a la resta d’Espanya, mal compensada per un orgull elemental, ha creat el terreny adobat pel ressentiment. I per l’enveja.

Aquests sentiments negatius es poden superar, o fins i tot positivar. A Espanya, en part, ha passat. És l’aspecte positiu que pot tenir el no discriminación, o el no menos que ellos —ellos són els catalans—, que ha esdevingut consigna general espanyola. Repeteixo, això pot tenir i té coses bones: l’emulació, l’esperit competitiu de les autonomies, l’aprofitament dels recursos humans, el reforçament de l’esperit d’iniciativa. Però també pot tenir aspectes negatius, i en té. En té. Són els que fan que es pugui encendre tan fàcilment la foguerada anticatalana. Hi ha un gruix d’enveja i de ressentiment que són com l’esca; s’encenen fàcilment.

N’hem tingut la prova amb la reacció que s’ha provocat amb motiu de la discussió de l’Estatut. O amb la constant acusació d’insolidaritat quan —no només en termes econòmics, sinó polítics— Catalunya ha tingut un paper importantíssim i molt positiu en la construcció d’Espanya durant tot el segle xx, i recentment d’una manera especial durant els darrers trenta anys.

És l’hora que actuï, i molt a fons, la gent més responsable tant de Catalunya com de la resta d’Espanya. A Catalunya podem sentir-nos orgullosos del que col·lectivament hem fet durant el segle xx, en la línia de defensar la identitat d’un país, de construir una societat, d’impulsar una economia, d’estimular el progrés social, de fomentar la convivència interna, de projectar-nos constructivament més enllà de nosaltres mateixos, sobretot en l’àmbit espanyol. I Espanya, en el seu conjunt, es pot enorgullir d’haver fet durant les últimes dècades un canvi extraordinari en tots els sentits. I de ser avui un país fortament emergent. Sembla, per tant, que s’haurien de donar les condicions per a un bon diàleg i una bona col·laboració.

I, de moment, no és així. Per part catalana, els darrers episodis d’agressivitat poc intel·ligent, de desconeixement de la realitat espanyola i de poca traça en el tracte polític i sentimental amb la resta d’Espanya han estat del tot negatius. Com ho han estat la incapacitat o el rebuig per part del conjunt d’Espanya de contemplar la realitat de Catalunya i les seves aspiracions no ja amb comprensió, sinó simplement amb objectivitat. I de negar-se a reconèixer les seves aportacions en la línia de la solidaritat econòmica i política.

Fa poc, Antonio Garrigues es va expressar en aquests termes en una conferència a la Universitat Carlos III. I algú va subratllar l’excepcionalitat d’un discurs com el seu. És urgent que coses així deixin de ser excepcionals.



24 de juliol





L’ASSIGNATURA D’EDUCACIÓ PER LA CIUTADANIA I L’EDUCACIÓ EN LA RESPONSABILITAT



Quan després de deixar la presidència de la Generalitat vaig decidir que podia mirar de seguir fent un servei al meu país fora de la política estricta vaig decidir fer-ho en el camp del que n’he dit l’IVA, és a dir, les idees, els valors i les actituds. I per això vaig crear la Fundació Centre d’Estudis Jordi Pujol. La declaració d’intencions la vaig fer en la conferència «Reflexions que ara toca fer», que vaig donar a Esade el 14 de febrer de 2005. Partia i parteixo de la base que un país no va endavant sense idees clares, valors sòlids i actituds positives. I entre aquestes actituds positives hi figura el sentit de la responsabilitat, tant individual com col·lectiva.



Transcric uns paràgrafs d’aquesta conferència:



La moral de la desvinculació, l’encongiment i la por davant dels grans problemes, la moral del no-esforç, la insinceritat, la renúncia a no preocupar-se del futur, el desànim davant els grans reptes, tot això ha portat a una crisi del sentit de la responsabilitat, tant personal com col·lectiva. Hi ha una crisi fonda del concepte del bé comú, hi ha una dificultat gran, com deia, per plantejar temes crucials de futur. Només compta el present. Hi ha una hipertròfia de reclamació de drets i un rebuig, un passar d’esquitllentes pel que fa als deures, és a dir, a la contribució de l’interès general. Tot això posa en perill des de l’estat del benestar fins al futur de les noves generacions o el paper d’Europa al món, perquè val a dir que molts dels problemes que plantejo no són pas exclusivament catalans sinó que es donen a molts països d’Europa, de vegades més fins i tot que a casa nostra.



Cal, per tant, una pedagogia de la responsabilitat. Cal reforçar la moral de la responsabilitat, i cal combatre la moral de la desvinculació, és a dir, del no sentir-se vinculat a res. No sentir-se deutor de res. No sentir-se obligat a res, excepte envers un mateix.



Una societat amb un sentit del bé comú molt afeblit no pot anar bé. Sense això es va creant una societat en constant protesta, insatisfeta, fins i tot la que viu en un marc de benestar. Amb més elements materials i més bon posicionament social que mai. Que fins i tot té qualitats ben positives. Però que ni les persones ni la mateixa societat en trauran un bon profit.



Per tant, si val la pena que ens fixem ara algun objectiu és aquest, el de la societat responsable. Es parla de societat de benestar, i està bé. De societat de progrés. També està bé. De societat lúdica. Bé, segons com. De societat opulenta. També bé, segons com, però el que realment necessitem és una societat responsable. Educar en la responsabilitat amb totes les seves conseqüències ha de ser un objectiu molt important de la nostra societat, des de l’escola als mitjans de comunicació, des del món intel·lectual al polític. I no ho fem.



Com deia, això —reclamar una pedagogia de la moral individual i col·lectiva— va ser i és un objectiu molt important del CEJP. I em pregunto si potser durant aquests últims temps no hi hem insistit prou. És per això que avui hi torno. I també perquè justament ara es produeix un fet important de cara a això, que és la introducció de l’assignatura d’educació per la ciutadania.

És sabut que hi ha una discussió sobre l’oportunitat o no d’una assignatura com aquesta. És probable que en la intenció primera del govern hi hagués un propòsit poc o molt manipulador. Però ara sembla que en gran part tot dependrà de com siguin els textos i de com els mestres els utilitzin. La veritat és que crec que alguns dels textos que he pogut llegir són correctes. Però dependrà molt de com els utilitzin els mestres. I això serà així en molts punts, també en aquest de la responsabilitat.

Venim d’uns anys en què s’ha parlat molt dels drets i poc dels deures. Que s’ha practicat poc la pedagogia del respecte. Que no s’ha estimulat l’esforç. Que s’ha considerat que les normes eren o innecessàries o permissives. I tot plegat —pocs deures, poc respecte, poc esforç, poca normativa— ha portat a una crisi del sentit de la responsabilitat. I del sentit del bé comú.

Quan vàrem començar a parlar de tot això ens preguntàvem: qui ha d’educar en la responsabilitat? I dèiem que tothom que tingués capacitat de magisteri, des dels pares als mitjans de comunicació. I, òbviament, els professors. No només a través d’una assignatura, sinó a través de tota la docència i a través, també, del contacte humà. Però ara l’assignatura de ciutadania ofereix un nou instrument i obliga més. Ara bé, repeteixo, tot dependrà de l’actitud dels docents. Els llibres de text de l’assignatura —excepte potser algun d’ells— permeten, pel que he vist, una exposició positiva de la matèria. En la línia de la responsabilitat, de l’autoexigència, del respecte a les coses i a les persones. Però això requerirà que en conjunt els mestres i professors s’espolsin de sobre la mentalitat poc exigent i molt laxa que ha estat de moda, i que, en part, encara ho està. Serà bo que ho facin, perquè aquesta mentalitat porta a una concepció light, feble, de la persona, de la societat i del país.

La nova assignatura pot suposar una oportunitat. És hora que ho fem. Ara ja Espanya, i en bona part més encara Catalunya, estem quedant desfasats. Amb la dèria de ser avançats, progressistes, espontanis, etcètera, acabarem sent antiquats. Ni a França ni a Alemanya ni als països escandinaus ja no està de moda anar contra les normes, contra el respecte a les coses i a les persones, contra la moral de l’esforç, contra el sentit de la responsabilitat i del bé comú.

Tot allò que el filòsof José Antonio Marina en diu la tribu —és a dir, sobretot els pares, l’escola i l’entorn social— s’ha de mobilitzar en aquest sentit. Serà bo per al país i, sobretot, serà bo per als joves.



4 de setembre





ENTUSIASME PER CATALUNYA



A mi m’entusiasma Catalunya. I no m’ho vull quedar per mi. Vull dir-ho ben alt. A tothom que ho vulgui escoltar.

No és el primer cop que ho dic. De fet m’ha entusiasmat durant tota la vida i mai no ho he amagat. Ben al contrari. Durant els últims mesos he dedicat uns quants editorials d’aquest butlletí a dir-ho. El més recent, el 5 de juny, amb aquest títol, «Orgull de Catalunya», i amb aquest començament: «Em sento orgullós de ser català i sento la necessitat de dir-ho».

Jo he estat crític amb com s’han fet les coses darrerament a Catalunya. Amb com les hem fet. I he parlat de desconcert, de desorientació, de pèrdua d’autoestima. I també d’una reacció espanyola que és una barreja d’hostilitat, de menyspreu i d’insolidaritat. O sia que he insistit molt en la dificultat del moment que vivim. I he reclamat que rectifiquem determinades conductes nostres i determinats plantejaments nostres.

Hi ha gent que troba que això és difícil. Que sortir del garbuix que s’ha produït a Catalunya és difícil. I ho és. Però crec que és al nostre abast.

Per què ho crec? En què em baso? Em baso en seixanta anys de viure molt a prop del nostre poble. En tots els seus territoris, àmbits socials, nivells econòmics, generacions. En tot el que ha fet i fa en l’àmbit cultural, en l’econòmic, en el de la projecció internacional. En els seus moments més difícils i en els seus moments d’èxit. Des de la presó fins a la presidència de la Generalitat. I em baso en fets humans molt actuals. Em baso en la gent jove que trobo ben preparada i amb delit. La joventut més ben preparada que mai no hem tingut. Amb sentit de responsabilitat social i de país; no és veritat que tothom s’ho tiri tot a l’esquena. Em baso en el nostre bon nivell cultural. Em baso en la nostra capacitat de conviure, que és molt gran, molt fora del corrent. Em baso en la nostra projecció internacional, tant en l’àmbit econòmic com en el cultural. Per què la presència a la Fira de Frankfurt d’una llengua sense Estat propi i durant segles perseguida ha provocat tanta discussió en el món polític, cultural i internacional? Perquè és un fet insòlit, sorprenent. Perquè té un gran, grandíssim mèrit. Per què l’actual govern escocès diu que ha après molt dels anys de govern nacionalista català? Per què les nostres empreses mitjanes, i això és molt positiu, són de molt a tot Europa les més presents fora del seu país? Per què de tot l’Estat la nostra societat civil és de molt la que té més iniciativa? Per totes aquestes coses, i més, jo tinc fe en Catalunya. I Catalunya m’entusiasma.

Tot això no treu que és veritat que vivim un moment crític. Tot això no treu que hem d’admetre que col·lectivament hem comès alguns errors. Tot això no treu que el clima general espanyol és dolent. Per tant, tot això no treu que el país s’ha d’arremangar. No ens podem refugiar ni en la lamentació resignada, ni en la imprecació inútil. Simplement hem de fer provisió de tot el que tenim de positiu, de font d’energia, de prestigi, de força moral i de capacitat d’entusiasme i sortir de l’encallament actual.



Acabo recordant un fet del mes de novembre de 1982, ara farà 25 anys. A Catalunya hi havia una crisi econòmica molt fonda. L’atur estava pels volts del 20%. Hi havia una crisi general aquí, a tot Espanya i a tot Europa. Acabava d’entrar a governar a Espanya un govern del PSOE que sabíem que seria hostil a Catalunya. Algunes de les nostres empreses més importants estaven entrant en una crisi molt greu. I la gent estava espantada. En aquell moment el govern de la Generalitat va organitzar una gran exposició a la plaça de Catalunya en què s’explicaven els nostres actius: econòmics, cívics, socials, culturals… I allò que anava bé. I les bones iniciatives que es prenien. I els testimonis de compromís i d’assumpció de reptes. I les mostres d’entusiasme.

El dia de la inauguració, a primers de novembre, la desgràcia es va abatre més encara sobre Catalunya. Hi hagué unes inundacions catastròfiques, amb morts i moltíssima destrucció. I una amenaça gran de descompensació pressupostària, de conseqüències greus de tota mena. I el Papa va visitar Catalunya, i aquell dia en concret Montserrat. Enmig de boira, pluja molt intensa i fred, i fins i tot dos morts per mor de la tempesta, la visita va ser un desastre. L’esperança que la visita l’ajudés a entendre Catalunya va resultar fallida.

Tot plegat, repeteixo, feia que la gent tingués por. I desànim.

Però la gent va entendre el missatge de l’exposició. No tingueu por, som un poble amb iniciativa, amb una força serena i tranquilla però potent, amb capacitat alhora de resistència i iniciativa.

La gent ho va entendre. Aquell dia, sortint de l’exposició, un vell amic que feia temps es mantenia una mica al marge de l’acció col·lectiva em va aturar i em va dir: «Pujol, deuen venir mals temps per a Catalunya, oi?». Jo li vaig dir: «En tot cas, difícils». I ell va respondre: «Doncs saps què? M’hi apunto. Què s’ha de fer?». I va afegir: «Saps què? Estic content. Trobo que, tot i les dificultats, Catalunya fa goig». Podria haver afegit: «I m’entusiasma».

La història de després la sabem: Catalunya ha viscut un llarg període de progrés, de més autogovern, de més prestigi, de més servei a les persones.

No cal afegir res més.



10 de setembre





EL MALESTAR



És voler contradir l’evidència negar que ara a Catalunya hi ha malestar.

Es pot dir que la gent, de moment, segueix consumint amb alegria. Es pot dir també que molta gent és indiferent a la política, a l’interès general i a tot el que no l’afecti directament. I que viu aquesta indiferència sense angúnia. I si del que es tracta és d’optar per la mediocritat i pel menfotisme el diagnòstic és precís i el pronòstic exacte: podem estar segurs que ni tindrem una personalitat col·lectiva forta ni estarem al capdavant de res en cap terreny.

Però si del terreny estrictament privat, consumista i d’«el meu mal no vol soroll» passem al camp de l’interès públic, dels projectes col·lectius, de la preocupació social i pel futur, etcètera, aleshores cal dir sense embuts que a Catalunya hi ha un gran malestar. I un gran desconcert. I desànim.

Això es veu en tot. En la política, en la proliferació d’iniciatives de tota mena, totes elles amb un punt d’irritació, o molta, òbviament amb l’abstenció, etcètera. En la sensació que Catalunya ha rebut i rep un maltractament econòmic, de respecte i d’imatge. I, com a resum, en la sensació que el sistema polític i institucional que ha funcionat durant els últims trenta anys comença a no funcionar.

Potser això darrer explica un fet que aquests dies ha sorprès alguns, aquí i sobretot a la resta d’Espanya. Em refereixo a la defensa que s’ha considerat feble i tova, poc decidida, de la figura del rei amb motiu de les cremades de fotos. I això ha provocat crítiques aquí i fora d’aquí contra els partits polítics —tots llevat del PP—, contra les principals institucions catalanes i, en general, contra la nostra societat. I és veritat que, vista la línia seguida durant trenta anys pel gruix principal de la societat catalana, no només del món polític sinó en general, es podia pensar que la resposta a favor del rei hauria d’haver estat més rotunda. Perquè el que ha sorprès no és tant que algun grup molt minoritari cremi fotos del rei com que la resposta de l’opinió i del món polític i institucional catalans no hagi estat més forta.

Per què ha estat així?

Crec que no és a causa de la pèrdua de consideració envers el rei, sinó per allò que deia de la crisi de confiança en el sistema. D’un sistema que precisament té el rei com a vèrtex. El rei forma part, i part molt principal, del sistema. I el sistema no funciona. No per culpa del rei, però no funciona. I la indiferència, malfiança o desil·lusió respecte del sistema afecta tots els seus components. Per exemple, afecta molt —molt més que el rei— la classe política i la consciència del deure de participació democràtica de la gent.

Un exemple, real. En un grup es discuteix que caldria fer una defensa més enèrgica del rei, perquè el rei —diu un dels participants— ha estat un element determinant en la Transició i en la defensa de la democràcia. La resposta, i no aïllada, és: «D’acord. Però des de fa temps als catalans no ens defensa ningú». I ningú va trobar més resposta a això que dir que podríem estar pitjor. Cosa que, suposant que sigui veritat, no serveix ni per esborrar el malestar ni per estimular la gent. Ni va a favor del rei.

El creixement econòmic i les seves repercussions socials, el gran benefici que ha representat la integració europea i l’alegria consumista poden dissimular aquest malestar. Fins al dia que uns comencen a cremar fotos, uns altres a fer trontollar l’estructura territorial, uns altres a crear un clima polític i mediàtic insà, i encara uns altres a apuntar-se al «s’hi val tot». Perquè, què hem de dir de l’espectacle depriment i desmoralitzador, per la seva demagògia i el seu mal estil, que ofereixen els grans partits espanyols? O de la imprudència, frivolitat i incompetència amb què s’ha tractat primer el tema de Catalunya, i després el de totes les autonomies?

O de l’espectacle vergonyós que ens ofereix el Tribunal Constitucional, amb la complicitat del PSOE i del PP? Qui tindrà confiança en aquest Tribunal? O de l’espectacle d’una premsa desfermada, poc objectiva, d’un partidisme exacerbat, a dreta i a esquerra? I davant de les campanyes sectàries contra Catalunya qui, de debò, ha mogut un dit?

Tot això —partits, premsa, Tribunal Constitucional, etcètera— forma part essencial del sistema. I el rei.

D’un sistema que ha entrat en crisi. D’una crisi que esperem que sigui reconduïble. Però greu i manejada amb criteris egoistes i poc ètics.

El rei, com deia. Però el rei no pot dir als partits el que han de fer o no fer, dir o no dir. Ni exigir seriositat i ètica a tota la classe política, oposició i govern. Ni reclamar que la paraula solidaritat no s’utilitzi constantment d’una manera tramposa i sempre contra Catalunya. O que no es muntin campanyes d’odi contra Catalunya. O potser sí que ho pot fer. Però amb cap garantia que li facin cas. I és segur que un president de la República —que hauria hagut de ser elegit pel PP o pel PSOE després d’una campanya electoral on, a hores d’ara, valdria tot— donés la cara per Catalunya?

És just que es reconegui al rei el mèrit que li correspon per la seva actuació. És just. És més, el que falla del sistema no és el rei. I, en tot cas, res del que no va com caldria es resol cremant fotografies. Però és necessari que siguem ben conscients que el que grinyola és tot el sistema, i que grinyola pel poc nivell ètic, per l’engany generalitzat, per l’avarícia, per la demagògia, pel sectarisme.

I si des de Catalunya això ho hem de combatre —i ho hem de combatre—, no és negant l’evidència que hi ha un malestar profund i una pèrdua de confiança en nosaltres mateixos i en els altres.

Això no ho superarem predicant i practicant la renúncia. I la despersonalització nacional. I proposant la mediocritat, com a país. Que és el que s’està fent. Ni cremant fotos del rei i amb exhibicionisme radical.

A Espanya i a Catalunya s’ha malversat un capital polític i cívic important. A Catalunya, concretament, tenim en contra no només els nostres propis errors, sinó també els de la resta d’Espanya i la política i el sentiment anticatalà que hi domina.

Tot plegat fa necessari, més que mai —en la política, però també en la societat, en el món cultural, en l’economia, en el món de les idees, en el món de l’ètica—, repensar alguns dels nostres plantejaments. I realimentar la nostra moral i la nostra autoestima. Tenim molts actius que ara no fem treballar, i dels quals, enmig del soroll, no ens recordem. I rebutjar la proposta de despersonalització i de mediocritat. I ser conscients que el radicalisme infantil no ens porta enlloc. L’esverament i la renúncia, ben diferents, tenen en comú que ens porten a l’esgotament i a la decadència.

Repensar, replantejar o refundar. Es pot dir de moltes maneres. Però cal fer-ho.



2 d’octubre





RELLEVÀNCIA



He rebut un document d’un grup d’empresaris sobre l’estat de Catalunya. Sobre quines són les problemàtiques principals que tenim. L’han elaborat des de la preocupació, ja que creuen que s’estén un deteriorament general de la competitivitat i de la rellevància del país.

És molt habitual —sobretot aquests darrers temps— que des del món empresarial s’emetin judicis i es facin estudis d’aquest tipus. I tots, o quasi tots, també amb preocupació. Però l’informe de què avui parlem té una particularitat que, per desgràcia, no sempre hi és en aquesta mena de documents. Que ja es manifesta quan d’entrada parla d’un deteriorament general de la competitivitat i de la rellevància del país. És a dir, no només de competitivitat, també de rellevància. De competitivitat en parla tothom, especialment en el món econòmic, però de rellevància, no. I és un gran error. Perquè ser rellevant és més que ser competitiu. Inclou ser competitiu, però no és només això. És més, és difícil ser de debò competitiu si, prèviament, no hi ha un propòsit de ser rellevant. Si no hi ha una actitud vital, una voluntat, una autoexigència de ser rellevant, de destacar, de tenir qualitat. La competitivitat econòmica és una manifestació molt important, però no única, d’aquesta actitud més general.

El cas és que en el document l’associació d’empresaris en qüestió fa un repàs —i el fa com a associació empresarial— de les problemàtiques principals que els preocupen: universitats, recursos humans, recerca i desenvolupament, internacionalització de les empreses i, naturalment, infraestructures. Hi surten totes, des de l’aeroport a rodalies, i des de les carreteres dels polígons industrials al quart cinturó. I la xarxa elèctrica. Però hi afegeix dos temes dels quals habitualment el món empresarial parla poc. Alguns no en parlen mai. És molt positiu que aquest cop en parlin.

En primer lloc, de la sanitat. És bo, no només perquè la salut és també un factor de competitivitat, sinó perquè el progrés econòmic necessari i la bona marxa de les empreses no ens ha de fer perdre de vista —tampoc al món empresarial— que el benestar de la gent és un objectiu prioritari de la societat. I, en segon lloc, del que la mateixa associació en qüestió en diu «el país». I concretament en parla així: «Considerem que estem perdent la identitat de país i els trets que històricament i tradicionalment ens havien identificat. Creiem que aquesta qüestió és, sens dubte, la més greu i la que menys en compte es té en línies generals des de la societat, des dels mitjans de comunicació públics i des de les institucions». És una crítica dura, però exacta.

Aquesta presa de posició és especialment d’agrair. Massa sovint les nostres reivindicacions, mobilitzacions o protestes es fan en termes d’un interès molt marcadament econòmic. I més encara, d’un interès que directament o indirectament és personal —a nivell individual o d’empresa, associació, etcètera. Però necessitem que, a més, la gent sigui sensible a allò que és més d’interès general. Per exemple, no només als peatges —que representen una càrrega personal—, sinó al finançament de la Generalitat, la qual cosa vol dir escoles, hospitals, cultura, llengua, justícia, etcètera. A això segon s’hi sol ser menys sensible.

Encara és més d’agrair que una associació empresarial reclami clarament que la identitat catalana sigui defensada a fons.

El gran impuls que Catalunya va tenir durant la segona part del segle xix i tot el segle xx no va ser només econòmic, o cultural, o social o artístic. Va ser de tot. Va ser un gran moviment global que —conscientment o no, però efectivament— va voler ser RELLEVANT. Va voler tenir qualitat. Va voler assolir un alt nivell internacional. Va voler ser important. I, per tant, també va voler ser competitiu. I per això va engendrar un estat d’ànim, una il·lusió col·lectiva que ho impregnava tot, una confiança i una autoestima creativa que anaven des dels fabricants —com aleshores es deia— fins als ateneus, des de la Universitat Autònoma dels anys trenta fins a les cooperatives. Tot plegat en va fer, durant unes dècades, un país rellevant. I en va permetre la recuperació després d’un gran desastre.

El moviment intel·lectual, polític, social, cultural i econòmic que ho va impulsar fou el catalanisme. El catalanisme en les seves diverses variants. Perquè encara que el seu objectiu fos la preservació de la identitat catalana, això només tenia sentit, només era possible, si aconseguia ser un país que valgués la pena. Per als de dintre i per als de fora. Un país rellevant.



És per això que és tan d’agrair que una associació molt marcadament econòmica, i que ha d’atendre al profit, no parli només de deteriorament de la competitivitat, sinó també de la rellevància. És just i, sobretot, és intel·ligent.

I encara és més d’agrair que digui sense embuts que això va lligat a «la identitat del país i els trets que històricament i tradicionalment ens havien identificat». I que es queixi que això no sigui prou tingut en compte «ni per la societat, ni pels mitjans de comunicació públics, ni per les institucions».



9 d’octubre





TORNEM A PARLAR DEL CENTRE



Dic que en tornem a parlar perquè ja en vàrem parlar, en aquest butlletí.9 I ara ho fem perquè la revista VIA (Valors, Idees i Actituds) acaba de dedicar­hi un número monogràfic.

El número s’obre amb l’afirmació que a Espanya no hi pot haver un gran partit de centre, per dues raons: perquè la llei elec­ toral no ho afavoreix, i, sobretot, perquè no té un nucli dur, és a dir, un conjunt d’idees, sentiments i objectius capaços d’aglutinar d’una manera consistent, no aleatòria, ni conjuntural, una massa important de població. I subratlla que, de tota manera, a Catalu­ nya i al País Basc hi ha partits de centre, concretament CiU i el PNB. I que això es produeix perquè el nacionalisme pot agrupar gent que políticament no és del tot coincident però que té idees i actituds constructives respecte a la societat.

Dit això, la revista analitza les tres famílies polítiques amb component centrista, no definides simplement com a centre, sinó d’acord amb criteris ideològics. Concretament es refereix al libera­ lisme, a la socialdemocràcia i a la democràcia cristiana.

Tres pensaments polítics, diferents entre si en el seu planteja­ ment originari, que avui tenen molts punts de coincidència o de superposició. Cosa que permet dur a terme una síntesi no sempre completa des d’un punt de vista ideològic, però políticament efec­ tiva. I consistent i duradora i, per tant, eficaç, per poc que es creï un clima de confiança i d’esperit constructiu, de voluntat de donar primacia a l’interès general.

Algunes definicions del centre per part dels autors de l’esmen­ tat treball de VIA il·lustren aquesta visió. Per exemple, «el centre és fruit de la confiança que permet la confluència dels moderats de dreta i d’esquerra», o bé «representa la capacitat de síntesi entre oposats», o bé «és el resultat d’una inspiració liberal, social i euro­ pea», o bé «és el punt de trobada entre la cultura catòlica demo­ cràtica, la liberal i la socialdemocràtica».

En aquesta mateixa línia, crida l’atenció la freqüència amb què avui s’utilitza l’expressió social-liberal. És una conjunció difícil d’admetre fa molts anys.

Hi ha un altre element molt important per fer viable i consistent el centre, i és un fort sentit del bé comú. Per tant, l’absència o una dosi molt rebaixada de sectarisme. Una idea generosa de societat o un sentiment exigent i il·lusionat de país, un sentit col·lectiu fort, equilibrat i inclusiu poden donar una definitiva cohesió al centre. Fer-lo possible i efectiu.



23 d’octubre





INTOXICACIÓ. I CONSISTèNCIA



Intoxicació



Ara Catalunya té mala premsa a Madrid. I a tot Espanya. Mai com ara l’opinió pública espanyola, és a dir, no només els polítics, sinó també els mitjans de comunicació —pràcticament sense excepció— i la gent del carrer s’havien expressat en termes tan negatius envers Catalunya. A l’època de Franco el règim era molt hostil envers Catalunya, era perseguidor i opressor. Però la gent no tenia un grau tan alt d’animadversió com té ara.

Això explica els resultats de l’enquesta que fa poc va publicar l’Institut Noxa, i que coincideix amb altres estudis. Sorprenents? Sí i no. Però, si més no, escandalosos. En tot cas, resultat d’una actuació política i mediàtica que ataca Catalunya constantment, i amb males arts.

Què diu aquesta enquesta? Diu, per exemple, que el 60% dels espanyols opina que la culpa del greu problema d’infraestructures és del govern de la Generalitat i no del govern central. I això ho pensa el 72% dels electors del PP i el 60% dels electors del PSOE. Només a Catalunya aquestes dades són diferents. Perquè tanta gent pugui opinar això —que és una barbaritat— cal que hi hagi hagut una tasca d’intoxicació gran i persistent.

Que se salta la lògica i la veritat més elementals. Perquè si Rodalies és competència total del govern central10 i si la REE —és a dir, la companyia que ha d’assegurar el subministrament elèctric a Catalunya— també és de l’Estat i no de la Generalitat, com es pot afirmar que el mal funcionament i la manca de planificació i d’inversió són culpa de la Generalitat i, per tant, de Catalunya?

Repeteixo. Dir això és faltar greument a la justícia, a la veritat, al respecte de la gent i al respecte a Catalunya. I quan, pràcticament, totes les forces polítiques espanyoles, i quan, pràcticament, tots els mitjans de comunicació espanyols participen d’aquesta maniobra o no la contradiuen i deixen que el rebuig, el menyspreu, el ressentiment i, de vegades, l’odi s’escampin, cal dir que a Espanya hi ha una fallada cívica i, fins i tot, moral greu.



Consistència



A fora de Catalunya potser ara res, o ben poca cosa. Perquè el clima en el conjunt d’Espanya està molt enrarit. I sobre aquest tema està molt degradat.

Algun dia superaran la seva incompetència i potser la seva radical insolidaritat i altres sentiments negatius, i Rodalies tornarà a funcionar. Però això sol no repararà el mal que en això i en altres coses ens han fet ni ens protegirà de cara al futur. I, mentrestant, Catalunya ha de recuperar la seva consistència. Perquè ja s’ha dit més d’un cop que Catalunya ha perdut força interna. En molts àmbits però, sobretot, en el principal, en el més global: en el de la voluntat col·lectiva, en el del sentit del bé comú, en el de la confiança, la il·lusió i l’ambició. En el del lideratge polític, social i econòmic.

S’ha dit molts cops que cal que Catalunya recuperi l’autoestima. I és cert. Però hi ha una cosa prèvia a l’autoestima. La nostra realitat i la nostra història han justificat la nostra autoestima, i la justifiquen. Però ha grinyolat alguna cosa, hi ha hagut alguna esquerda en la nostra consistència. I alguns elements de fragilitat.





Ho hem de reparar. Sense perdre temps. Perquè, altrament, l’autoestima no tindrà sentit ni eficàcia.

No es tracta de tancar-nos Catalunya endins. Continua essent veritat que «el nostre món és el Món». I hem procurat que fos Espanya. Ara mateix no podem renunciar a projectar-nos —com hem fet a Frankfurt, per exemple, i bé. Però la prioritat és consolidar Catalunya en el seu cos social, en la seva economia, en la seva cultura. Però, sobretot, en el seu pensament, en el seu sentiment, en el seu projecte global. I en el seu lideratge.



30 d’octubre





DUES CONVERSES I UNA CONCLUSIÓ



«Es feo querer ser diferente»



Visito un bon amic de Madrid. Home obert, no adscrit políticament, probablement de vot canviant entre el PSOE i el PP segons les coses, de molt bon nivell intel·lectual i de bona qualitat humana. Parlem de la situació a Espanya. I a Catalunya.

Coincidim que en el conjunt d’Espanya se superposen un gran progrés econòmic i una certa eufòria —potser una mica amenaçats, però de moment operatius— i un desgavell polític, institucional i cívic greu. Em pregunta si crec que, després de les eleccions de març, CiU podrà tornar a tenir un paper equilibrador. I recorda amb nostàlgia el paper positiu que, segons ell, va fer CiU durant molts anys. I recordant-ho s’expressa amb agraïment, perquè creu que Catalunya en general, la Generalitat i, específicament, CiU, varen contribuir molt al progrés polític, econòmic i institucional espanyol.

No és objecte d’aquest editorial entrar a fons en aquest aspecte polític de la conversa, i menys en el tema del paper de CiU. Tot plegat serveix simplement per situar el personatge. I per calibrar el que segueix.

Després de parlar d’Espanya, el meu amic i jo parlem de Catalunya. I en la línia del que han estat alguns articles meus darrerament i alguns editorials expresso la meva crítica contundent contra la intoxicació que s’ha fet per part de tothom —o quasi tothom— a la resta d’Espanya contra Catalunya. Intoxicació amb una versió falsejada de la solidaritat, amb la presentació d’una Catalunya inquisitorial, amb l’atribució a Catalunya de responsabilitats greus que realment corresponen a l’administració central, amb una presentació sistemàticament negativa de la nostra societat, de foment de l’hostilitat i del rebuig.

I el meu amic em diu que és veritat, però que «aquí molesta lo de la lengua». I afegeix: «Y es que es feo querer ser diferente, y vosotros queréis ser diferentes».

La meva resposta és, naturalment, que simplement volem ser com som i el que som.

Però no hi insisteixo gaire.

Probablement conscient del mal efecte que em produeix el que diu, el meu amic es posa a fer l’elogi de Catalunya i de la seva contribució a fer anar endavant Espanya. I un altre cop diu que convindria molt que CiU —és a dir, aclareixo, el nacionalisme català— tornés a tenir un paper important a Espanya «como en tu época». Crec que, en part, per complaure’m i, en part, per convenciment. I això és tot.

Conclusió. Els agrada Catalunya si deixa de ser catalana. O si ho és folklòricament. És a dir, en versió costumista o antropològica, com deia el PSOE quan s’oposava al fet que es veiés TV3. No saben o fan veure que no saben que una Catalunya sense substància pròpia no tindria ni pes ni empenta. Ni per ella ni per ells. I, en tot cas, no la volem perdre. Ni volem perdre la llengua, ni un autogovern autèntic, ni un projecte col·lectiu propi, ni res del que fa que siguem el que som. I que és el component bàsic de la nostra ambició, de la nostra realització col·lectiva i de la nostra capacitat de ser algú a casa mateix, a Espanya i a Europa.

Que ningú no s’enganyi, això és així i en això no podem claudicar. I això lliga amb la segona conversa.





NO BAIXAR DEL TAXI



Dues vegades m’havien explicat anècdotes semblants. Però mai amb noms i cognoms. Aquest cop, sí.

M’ho explica un altre amic meu, empresari important. Home equilibrat. Podríem dir que catalanista no radical. Em diu que puja a un taxi a Madrid i un cop iniciat el trajecte fa una trucada pel mòbil. En català. El taxista atura el taxi i el commina a baixar. De molt mala manera: «No consiento que en mi taxi se hable catalán». I el meu amic fa el que de cap manera no havia de fer i baixa del taxi.

En una altra anècdota semblant —de la qual no puc donar noms ni cognoms, perquè no conec la persona afectada— la resposta és molt més adequada: «Esto es un servicio público. Hablar catalán por el móvil no es ningún delito en España, como no lo sería hablar en francés, y usted tiene la obligación de atenderme. Es más, deme su número de licencia, porque si insiste le denunciaré».

En el clima d’hostilitat que s’ha creat contra Catalunya passen coses així. I no poc. També en l’àmbit comercial, professional, de relació personal, etcètera. De tracte corrent. És fruit d’aquella intoxicació anticatalana que s’ha dut a terme durant els darrers anys.



Què hem de fer?



En primer lloc, no baixar del taxi. És a dir, no claudicar. No deixar de ser el que som.

El que ara és urgent i prioritari no és fer-se el simpàtic, sinó ser consistents. «Deberían ser ustedes más zalameros», em va dir amb bona intenció un altre amic castellà. Doncs no, no és això. És del tot rebutjable —per incivisme i per imprudència— el to fatxenda que adopten alguns catalans respecte d’Espanya. Del tot rebutjable. I molt poc intel·ligent. Però no és l’hora de la zalamería, de l’afalac, sinó de la consistència. Del «no serem moguts», de no baixar del taxi. De no acceptar cap maltractament ni cap escamoteig de cap mena, ni cap ofensa. No és l’hora, tampoc, de fer-se el simpàtic. Com dèiem a l’editorial anterior, és l’hora de la consistència. De més consistència. De ser consistents com a país i com a societat. Si ho fem, la resta ja arribarà.



6 de novembre





NO SEREM MOGUTS



L’editorial d’avui ve a ser la segona part del de la setmana passada. Aquests dies la problemàtica catalana està dominada per les Rodalies i les infraestructures. Però no és un problema només de Rodalies. Ni d’infraestructures.

Fa anys, molts, que des de Catalunya es reclama un tracte just. Un tracte just en infraestructures, en finançament, en inversions de tota mena, en reconeixement de la nostra personalitat. Un tracte just i digne.

Que es reclama allò que cal perquè Catalunya pugui mantenir la pròpia identitat, pugui desenvolupar la seva llengua i la seva cultura, pugui dur a terme un projecte col·lectiu ambiciós en tots els ordres, pugui esdevenir un país econòmicament competitiu i d’alta qualitat social. Tot això Catalunya ho ha fet compatible amb una contribució molt eficaç al progrés econòmic, social i polític d’Espanya, principalment a través del catalanisme.

El projecte de Catalunya, per si mateixa i pel conjunt de l’Estat, no és només una proposta de lobby o de classe ni una reivindicació econòmica ni una proposta cultural. És quelcom de molt més global. És un projecte de país que va des de la identitat, del sentiment de pertinença, de la consciència col·lectiva, de la voluntat de convivència i del civisme fins a la modernitat en tots sentits, a l’alta competitivitat econòmica i a la capacitat de crear riquesa a nivell mundial, passant per la creació d’una societat justa i equitativa d’acord amb el millor model europeu i amb un alt grau de cohesió social. Afegint-hi encara que tot plegat ha de permetre que Catalunya tingui una legítima autoestima, tingui un sentiment de dignitat i pugui ser tractada per tothom amb dignitat.

Tot això requereix poder polític propi. Una autonomia real, política i no només administrativa. Tot això és als antípodes del projecte d’Espanya que se’ns vol imposar, des de fora i amb complicitats internes: una Espanya descentralitzada en la despesa però molt poc descentralitzada políticament, és a dir, en les decisions. Una Espanya amb autonomies que farien de pagadores dels serveis que es decidissin a Madrid (un cas flagrant és la Llei de dependència) i prou. O que farien de guardaagulles de Rodalies

O sia, que les Rodalies són molt importants. Perquè afecten al benestar de centenars de milers de persones, perquè el seu mal funcionament pot arribar a perjudicar l’economia. Tal com ara funcionen són una vergonya. Però encara que un dia l’administració central, que és la que en té la competència, les fes funcionar com cal, tampoc no podríem donar per resolt el nostre problema com a país. Hi ha totes aquelles altres coses que abans he esmentat.

Podria passar que un bon dia l’administració central fes funcionar bé Rodalies. Com funcionen bé a Madrid o, suposo, a Sevilla, Valladolid i Santander. Si amb això i un parell de coses més d’aquest estil Catalunya es donés per satisfeta hauria claudicat totalment de tenir una personalitat i un projecte propis. Com a nació, com a societat, com a cultura i com a economia. Simplement, com a país. Seria trencar amb el que ha estat una meta ambiciosa, una gran il·lusió, un gran projecte de país.

A l’editorial d’avui fa vuit dies parlàvem d’això quan comentàvem que, segons diuen, «es feo querer ser diferente».

Dèiem que no és només un problema de Rodalies. Tampoc de taxis.

Com era d’esperar, l’anècdota del taxi ha provocat algunes reaccions (i també ha ajudat a conèixer més casos semblants, amb cognoms). Realment l’anècdota en si mateixa només és important perquè no seria possible sense la prèvia creació d’un clima hostil. I això sí que és important. Molt important i greu. Però més important encara és la conclusió. Que si no en volem dir «no hem de baixar del taxi» en podem dir «no serem moguts», «no volem ser moguts», «no ens mourem».

Que no baixarem de qualsevol cosa que afecti la nostra dignitat com a persones i com a país. Que afecti el nostre dret. Que afecti el que sempre hem volgut conservar, la nostra identitat. Que afecti la nostra capacitat de fer un país just i cohesionat. O que pugui afectar la nostra autoestima.

«No serem moguts», com molts cantàvem als anys seixanta i setanta per manifestar la nostra voluntat de ser, de seguir essent.

Catalunya ha practicat el diàleg sempre. Sempre, i sobretot durant els últims difícils i decisius 30-40 anys. I hem de continuar oberts al diàleg. Però hem de saber que el més important no és el diàleg sinó ser, la voluntat de ser. I de ser el que som. La nostra consistència política i ètica. L’autoexigència. I l’exigència que els altres ens respectin. Que sovint, ara mateix, no ho fan.



13 de novembre





PRIORITAT: LA DIGNITAT



A Catalunya se sent ara la necessitat de refundar el nostre pensament polític i nacional. I hi ha gent i grups que s’hi dediquen. I fan ben fet. I tenim l’esperança que aquest propòsit reeixirà. Ho necessitem. Però mentre aquesta tasca es du a terme, amb el nostre acompanyament compromès, recordem i reforcem aquest altre vessant de la vida d’un poble: el vessant més moral, de fortalesa moral, més lligat amb un orgull legítim. Amb el vessant de la dignitat. De la seva dignitat.

Això segon és essencial, imprescindible. Perquè els pobles no viuen només de la seva riquesa material, o de la seva tecnologia. Ni viuen només de les seves idees o de la seva política. Tot això és imprescindible, i ara que a Catalunya algunes d’aquestes coses ens fallen, és important d’agrair que hi hagi gent que hi treballa.

Els pobles, repeteixo, no viuen només d’això. Viuen també, i sobretot, de la seva noblesa d’esperit. De la seva generositat. Del seu orgull. I, sobretot, de la seva dignitat. I ara és un moment en què això —la dignitat— és molt important. És la cosa més important. És prioritària.

Per què?

Perquè aquests darrers anys Catalunya ha estat molt atacada en molts sentits. Materialment, i més encara en la seva imatge, en el seu respecte. Ha estat enganyada, ha estat calumniada, ha estat menyspreada, ha estat objecte de campanyes de gran hostilitat. I si un poble accepta aquesta situació sense reaccionar vol dir que està molt malalt. Ho sabrà entendre, el poble català? O farà veure que no se n’adona? Farà veure que no passa res? Actuarà amb una barreja de masoquisme i covardia? Si ho fa així, com a poble haurem iniciat una decadència irrecuperable.

I que ningú no pensi que aquesta decadència només serà lingüística i cultural, o només intel·lectual, o cívica. També serà d’imatge, també serà econòmica, també serà social. Serà una crisi de l’energia del país, de la seva capacitat d’emprendre coses importants en tots els ordres. Potser sí que serem un gran balneari mediterrani, però no serem ni una economia moderna, ni un país capdavanter en res, ni una cultura de bon nivell.

Per assolir aquests altres objectius un país ha de tenir orgull, ambició i força moral. I la força moral es perd si es perd la dignitat. I ara Catalunya podria perdre el sentit de la pròpia dignitat. I quan la pròpia dignitat es perd, els altres et perden el respecte.

Que és el que ha començat a passar.

Si això es consuma, si la gent a Catalunya no reacciona ràpidament, no tindrem res ni a casa mateix, ni podrem exercir mínimament el nostre autogovern, ni podrem rellançar el país en cap sentit. Per tant, hem de reclamar un bon tracte financer i polític, és a dir, que es facin infraestructures, que es publiquin les balances fiscals, que es retornin les competències que últimament ens han pres i, evidentment, que deixin de presentar imatges calumnioses de Catalunya. Però l’objectiu principal ara no és aquest. Ara és no semblar que demanem caritat ni que fem el ploramiques. Ara, des de l’ètica, des de la confiança en nosaltres mateixos, des de la convicció que Catalunya, en tots els terrenys, ha complert amb escreix i que tenim prou energia i prou gruix de país, és el moment de treballar en el reforçament de la nostra identitat, de la nostra convivència, de la nostra cohesió.

Ara és tenir orgull i comportar-se amb dignitat. És el moment d’actuar amb la mentalitat i l’actitud del «no serem moguts».

Un últim comentari: ja hem dit que aquests editorials volen treballar en el camp de les idees, dels valors i de les actituds (IVA). Com he dit, en el de les idees ja hi ha qui hi treballa. En el de les conviccions, també. Cal, a més, reforçar les actituds positives. La dignitat és una actitud bàsica, imprescindible, perquè un poble es defensi, primer, i guanyi en respecte i en força i projecció després.



27 de novembre





DIGNITAT I CONFIANÇA



La dignitat, novament



La manifestació de dissabte passat, i que fos un èxit rotund, va ser un fet molt important.11 Un acte d’afirmació de dignitat. Alguns, sobretot des de Madrid, ho critiquen, però justament el que li va donar més gruix i significat és que la manifestació va reclamar infraestructures adequades, però sobretot va reclamar respecte, justícia i dret a decidir. D’entrada en infraestructures. Però si es vol decidir en infraestructures, més encara es voldrà decidir en tot allò que afecta l’economia, la justícia i la cohesió socials, la cultura, la identitat, el paper a Espanya i a Europa.

Des del conjunt d’Espanya se’ns ha faltat greument, des de quasi tots els sectors, al respecte. La reclamació de justícia s’ha escarnit com a lloriqueo, a la petició pacífica de més autonomia s’ha respost amb campanyes difamatòries i incitacions a l’hostilitat, els compromisos del més alt nivell han estat paper mullat, Catalunya s’ha utilitzat com un roc que les diverses faccions espanyoles es llencen en les seves baralles incíviques.

Per això és tan important i ens ha d’alegrar tant que la manifestació de dissabte fos un èxit clamorós. Per la molta gent que hi va anar, pel seu to pacífic, pel que va representar de reclamació de justícia i sobretot d’exigència de respecte. Pel que va significar d’afirmació de dignitat.



I la confiança



La manifestació va alimentar la nostra dignitat i l’autoestima. La confiança. La confiança en les nostres possibilitats. Va ser una reacció contra els mals averanys, la sensació de crisi o de reculada, els complexos negatius. Des d’aquests editorials hem estat prou crítics amb nosaltres mateixos, hem dit prou vegades que com a país darrerament algun cop no ens hem agradat, que ara podem dir que tenim actius molt importants, reserves morals consistents, creativitat prou potent per reaccionar amb eficàcia i rotunditat.

Repassem molt breument alguns d’aquests nostres actius. Només alguns, tots ells situats en el nivell de l’excel·lència.

Catalunya de molt continua essent el país més exportador d’Espanya. I la diferència encara és més gran si es tracta de les exportacions d’alt nivell tecnològic.

La política científica que Catalunya va dur a terme fa ben pocs anys, i que en gran part perdura, ha estat molt ben qualificada per la Unió Europea, des del sincrotró a la creació de l’ICREA (Institució Catalana de Recerca i Estudis Avançats), que ara tothom copia a Espanya.

Per primera vegada la Fira del Llibre de Frankfurt ha tingut com a convidat d’honor una llengua i una literatura sense Estat. L’any abans aquest honor va recaure en l’Índia i el que ve en Turquia. Això sol dóna una idea del que aquesta distinció representa.

S’acaba de publicar la notícia que dels 40 millors hospitals d’Espanya 19 són catalans. Quasi el 50% per una població del 16%

L’organisme rector de la recerca a nivell europeu (European Research Council) concedeix starting grants (ajuts per engegar investigacions) que distribueix segons els mèrits dels sol·licitants. Dels 40 que rebrà Espanya 21 són per a científics d’universitats catalanes.

L’agenda política espanyola en bona part la continua marcant Catalunya. Segons com, per desgràcia nostra. Però si tenim aquest protagonisme és a causa del pes i la influència que tenim.

Seguim creixent molt per sobre de la mitjana de la Unió Europea. De fet, quan competim en condicions d’igualtat acostumem a guanyar posicions.

I podríem anar fent llarga la llista. I sobretot podríem fer una afirmació ben significativa: malgrat tots els entrebancs d’aquests darrers temps, seguim essent un referent a Europa. Més que molts estats independents i moltes cultures molt oficials. Un referent i de vegades una sorpresa. Perquè —i és això el que va passar a Frankfurt— molta gent no entén que un país, una llengua, una cultura i un projecte polític com el de Catalunya, sense la protecció i l’impuls de l’Estat, tinguin la força i la projecció que tenen. Tot plegat és motiu d’orgull. I de confiança.



Dignitat i confiança. Dissabte passat vàrem fer un exercici de dignitat. Que hem de continuar cada dia. I cada dia també, segurs de nosaltres mateixos, hem de fer que el país progressi en tots els àmbits. Reivindicant els nostres drets, el nostre finançament, el nostre poder polític. Però sobretot reforçant-nos, amb ambició i iniciativa, amb autoexigència.



4 de desembre





ÉS L’HORA DE L’IVA



A banda de dignitat i de confiança, per superar el moment que vivim i situar el país en l’alt nivell al qual aspirem —i que és l’únic que ens pot fer anar endavant com a país, com a economia, com a societat justa, com a cultura— ens cal un tercer element. És aquell conjunt d’idees, valors i actituds que donen coherència, convicció i energia a l’acció d’un país. Allò que irònicament el Centre d’Estudis Jordi Pujol en diu l’IVA: idees, valors i actituds que ens han de permetre canviar la nostra manera de fer. Això és una tasca política, però també ètica.

Enumerem alguns aspectes concrets d’aquesta tasca.

Per exemple, en la nostra acció col·lectiva hem de recuperar la seriositat que, en part, hem perdut. Hi ha un excés de lleugeresa i de frivolitat en algunes de les nostres accions col·lectives. I una tendència al potineig.

Hem de destruir l’hàbit de l’obstrucció sistemàtica. I combatre la cultura del no. Que ja hem denunciat més d’un cop. I hem de deixar clar que és condició indispensable de democràcia que la gent pugui dir que no i organitzar-se per dir-ho amb força. Però si dir «no» esdevé una cultura política i una mena d’hàbit social, si es torna un «no a tot», hi ha perill que la societat quedi molt travada. Que és el que, en part, ha passat a Catalunya.

És veritat que en política, però també en l’àmbit social o intellectual, és fàcil que s’hi infiltri el sectarisme. I si s’hi instal·la, el perjudicat greument és l’interès general, el bé comú. Això fa difícil un bon treball de conjunt i la possibilitat que col·labori gent diversa. I porta al fet que el nord de l’acció pública sigui el poder pel poder. No el país.

Tot plegat facilita un clima de cinisme i d’insinceritat. Hi ha massa gent que en privat diu una cosa i en públic una altra. Sobretot en el món de la política. Passa molt, per exemple, en el tema de l’ensenyament, i això explica bona part dels problemes que tenim en aquest camp. O en el de la política energètica, o també en el de la universitat. Tots aquests són temes decisius per al nostre progrés econòmic i social.

Tot això no és un sermó moral. Tampoc no és política pròpiament dita. Tot això —dignitat, confiança, idees, valors i actituds— són els fonaments de qualsevol acció col·lectiva positiva. I de qualsevol lideratge.



11 de desembre





«AUFRECHT DURCH PISA», DEMPEUS AMB PISA



La publicació de l’informe PISA ha tornat a crear polèmica. I ha creat preocupació i malestar. No sorpresa —almenys entre els que no ens volem enganyar— però sí preocupació i malestar. I ha provocat discussions.

Precisament perquè ja fa temps que des d’aquest butlletí i en conferències i articles diem que no anem bé, ara, abans d’insistir-hi novament, volem dir que hem de conduir aquest debat amb serenitat. I evitar exageracions crítiques i pessimistes.

L’escola a casa nostra s’enfronta amb dificultats suplementàries, com són una immigració molt gran i molt diversa o unes estructures urbanes i socials tensionades. I també cal tenir en compte que a Catalunya s’ha fet l’opció d’una escola molt inclusiva i en què no s’ha volgut sacrificar l’equitat a l’excel·lència. Socialment, això ha tingut efectes molt positius, però ha representat una sobrecàrrega per a l’escola. Tot això són aspectes positius de l’escola catalana a tenir en compte. Malgrat tot, doncs, l’ensenyament a Catalunya ha fet en molts aspectes progressos importants.

Dit això, també és evident —i l’informe PISA ho corrobora, però qui ho volgués saber ja ho sabia— que el nostre ensenyament no va prou bé. I que això ens perjudica greument com a país i com a societat. I aquest dèficit no es produeix només pel que fa als coneixements (que també), sinó a més en els valors que transmet i les actituds que fomenta.



Però ara és un moment decisiu per canviar de rumb. I tenim més possibilitats de fer-ho que mai. Per què?

En primer lloc perquè l’opinió pública i la mediàtica estan molt més sensibilitzades. Les fallades del sistema ja són molt evidents. I les seves conseqüències, també.

En segon lloc perquè hi ha sectors polítics i professionals que ja no poden seguir dient el que deien. En part per l’evolució suara esmentada de l’opinió pública, però també perquè ara tenen més responsabilitat. No es podran seguir oposant a l’evidència. Des de la responsabilitat que ara tenen no podran continuar propugnant una ideologia pedagògica poc exigent, no podran seguir ignorant la importància de l’esforç i del respecte, la necessitat d’una direcció d’escola i d’una avaluació dels resultats, etcètera. Ni podran utilitzar l’ensenyament com a arma de desgast polític.

En tercer lloc perquè atesa l’evolució dels plantejaments polítics d’uns i altres, en aquest tema hauria de ser possible un acord entre els principals partits de Catalunya. Esperem que sigui així.



De tota manera cal comptar encara amb molta resistència per part dels aparells d’alguns partits, per part d’alguns sindicats i per part de sectors d’experts en psicopedagogia que durant molt de temps han imposat la seva ideologia pedagògica pseudoprogressista. Hem dit molts cops que aquests criteris ja estan en plena reculada en molts països d’Europa, i concretament als més avançats i seriosos. Ara mateix està passant a Alemanya. N’és la prova, per exemple, l’article que acaba de publicar la revista política més prestigiosa d’orientació socialdemòcrata alemanya, Die Zeit, molt inspirada per l’antic canceller Helmut Schmidt.

Transcrivim fragments d’aquest article titulat Aufrecht durch PISA, Dempeus amb PISA:

«A Alemanya el PISA-Schock ha alarmat la societat i ha provocat un profund canvi en l’estat d’ànim respecte a l’escola. Això abans no havia passat mai, ni tan sols en el món ensenyant, ni tampoc en el de la ciència pedagògica, perquè molts professors fantasiejaven molt amb la pedagogia de la pau i del medi ambient i es preocupaven poc dels resultats dels alumnes.»

«D’ençà de la primera enquesta de PISA (fa tres anys) a les escoles es torna a parlar obertament de resultats… Molts mestres es preocupen que cada alumne aprengui realment a llegir.»

«L’enquesta de PISA no investiga sobre puerils habilitats de lectura o de càlcul, sinó que comprova fins a quin punt els joves al final del període escolar obligatori poden llegir i entendre el que llegeixen i quina comprensió bàsica tenen de les matemàtiques i de les ciències naturals. És a dir, de com poden engegar a la vida.»

Segons Die Zeit l’informe PISA ha tingut un altre efecte positiu. «La guerra ideològica de trinxeres sobre ensenyament que durant dècades hi ha hagut entre l’SPD (socialdemòcrates) i la CDU (democratacristians) ha evolucionat cap a una col·laboració pragmàtica.»

I una altra frase digna d’esment és aquesta: «Les escoles tindran més llibertat».



Ja és hora de reaccionar. Sense complexos. És urgent. I es pot fer.



18 de desembre





2008





POTSER ARA ÉS EL MOMENT



El moment de què? De parlar sense embuts i sense complexos de l’ensenyament a casa nostra. I de prendre decisions. I per què, ara? Perquè hi ha gent que durant molts anys ha dit unes coses des de l’oposició que fan de mal dir des del govern. I que ara potser veu les coses d’una altra manera. Amb això no n’hi ha prou. Cal, a més, que l’oposició actual no caigui en la temptació de fer el tipus d’obstruccionisme de què va ser víctima. Que continuï defensant el que defensava quan era govern, i que no sempre podia aplicar.

A part d’aquesta circumstància, veiem que l’últim informe PISA ha fet efecte, i també n’ha fet —i igualment dolent— l’informe de la Fundació Jaume Bofill. Cal afegir-hi una denúncia cada cop més insistent de sectors de la societat civil —econòmics i no econòmics— sobre la qualitat insuficient del nostre ensenyament.

Potser tot plegat configura un bon moment per a una discussió més objectiva i menys condicionada.

Com que aquesta discussió i, eventualment, revisió tindran una part important de crítica, seria bo que s’expliqués ben objectivament què ha tingut de bo l’ensenyament a Catalunya durant els darrers trenta anys. Que es parlés de l’increment d’escolaritat, de la seva contribució a la cohesió social, del seu grau d’equitat considerable, de la immersió lingüística i, fins i tot, d’un nivell que tot i quedar per sota de la mitjana dels països amb el millor ensenyament assoleix l’aprovat —potser justet, però aprovat. Fóra bo ferho per ser justos amb tanta gent —mestres, sobretot— que s’ha esforçat tant. Però dit i fet això cal admetre que la qualitat del nostre ensenyament és insuficient. Que la nostra societat, la nostra economia i les ambicions de Catalunya com a país reclamen un nivell més alt. I, en tot cas, una cosa és certa: hi ha descontentament i insatisfacció entorn de l’ensenyament.

Així doncs, què s’ha de fer?

Aquest editorial no és el lloc adequat per exposar àmpliament tota una política en matèria d’ensenyament. De tota manera, aquest tema ha estat comentat diversos cops en aquest butlletí.1 El conjunt d’aquests articles ha posat molt l’accent en el paper primordial dels mestres a l’escola i, per tant, en la formació del professorat, en la potenciació de la figura i del rol dels directors, en la recuperació de l’autoritat i del respecte a les aules. També s’insisteix que les escoles tinguin més autonomia. Així mateix, més que en l’abundància de crèdits, s’insisteix en els que han de ser els objectius principals de l’ensenyament: la lectura, l’escriptura i les matemàtiques. I també s’insisteix que els coneixements han de ser avaluats.

Pel que fa a l’escola concertada ja comença a ser hora que el tema es tracti sense la hipocresia amb què s’ha tractat durant molts anys. També en això és un bon moment, perquè el govern de la Generalitat està ple de càrrecs, i no poc importants, que, tot i haver fet grans discursos contra la concertada, hi porten els fills. I perquè coneixen les conseqüències econòmiques de la supressió o l’ofec de la concertada. Des del govern, també poden conèixer millor la contrapartida econòmica que comporta la justa reclamació que a l’escola concertada hi hagi més alumnes procedents de la immigració.

Per tots aquests motius podria ser —i tant de bo sigui així— que aquest tema cabdal s’enfoqui sense demagògia i amb coneixement de causa.





De tota manera no serà fàcil. Perquè, suposant que el Departament o el principal partit de l’oposició hi col·laborin, tot canvi d’orientació toparà amb moltes altres dificultats corporatives, sindicals, ideològiques —ideològiques polítiques i pedagògiques—, mediàtiques, etcètera. I caldrà molt de diàleg. Però a favor hi pot haver la pressió social. Ara la societat ja sap que no anem prou bé. Ho saben les institucions econòmiques per la necessitat que tenen de millorar la competitivitat, ho sap el corrent d’opinió que reclama que funcioni l’ascensor social, ho sap la universitat, que es queixa d’una formació de base no prou bona, etcètera.

Si tota aquesta societat fa pressió, els partits, els sindicats i, en general, el món de l’ensenyament trobaran la manera de modificar el model educatiu a la recerca de més qualitat. I així s’aconseguirà que d’aquí a tres anys els resultats del PISA siguin millors.



8 de gener





UNA HISTÒRIA MALAIA



És una història que no té res a veure amb Catalunya. Ni amb Espanya. Sembla.

Malàisia és un Estat multiètnic que té un 50% de població pròpiament malaia, un 35% de xinesos, un 8% d’hindús i algunes petites ètnies més, i que havia estat colònia britànica fins fa cinquanta anys. Tot i que els xinesos i els hindús havien tingut sempre una posició marginal des del punt de vista polític, econòmicament es varen desenvolupar més que els malais. Per això, l’any 1969, poc després d’esdevenir independent, Malàisia va instaurar una política de discriminació positiva a favor dels malais.

Una política a la qual varen donar el nom oficial de NEP (New Economic Policy) i que havia de facilitar el creixement de la població malaia en tots els terrenys. Un dels indicadors d’aquest creixement havia de ser —per decisió del govern malai— que el 40% del capital privat del país estigués en mans malaies. En un llenguatge europeu s’hauria pogut parlar de política de solidaritat. Tot això decidit en un marc polític d’absolut domini malai, però ben acceptat pel conjunt del país.

Però ara ha esclatat un conflicte. Fa temps que els xinesos i els hindús afirmen que l’objectiu d’anivellament perseguit ja s’ha assolit i que, per tant, la NEP s’hauria de modificar. A més a més, es queixen —sobretot els hindús— dels atacs contra la seva identitat. Especialment, de la pressió islamitzant. Però aquestes queixes no són tingudes en compte. Al contrari, s’accentua la pressió contra els hindús. En aquest context, ara s’ha produït un fet nou. Un centre d’estudis oficial ha publicat —per una badada dels responsables— un treball que demostra que el capital privat malai ja depassa clarament el sostre del 40% i que no és cert, com sosté el govern, que sigui només del 22% L’estudi en qüestió diu també que l’increment de riquesa malaia està mal distribuït entre la població d’aquesta ètnia.

El responsable de l’institut que ha fet l’estudi ha estat destituït. El govern es nega a tenir en compte les seves dades i rebutja tota petició de transparència. I hi comença a haver signes de malestar en l’economia malaia. Tot plegat és una història de democràcia, de transparència i de credibilitat. Fins i tot, d’ètica pública. És a dir, de tot allò que és bàsic per a la convivència, la qualitat i, fins i tot, l’eficàcia d’un país.

A Catalunya s’ha parlat sovint de la gota malaia. Ara veiem que aquell país pot oferir també altres referències.



15 de gener





RECAPITULACIÓ



Ja l’any passat vàrem anunciar el nostre propòsit de fer cada any un recull amb els editorials setmanals de la nostra Fundació. I amb motiu d’això recapitular el més essencial que ha esdevingut durant l’any. No amb mentalitat de dia a dia, de polèmica a distància curta. Tampoc en termes molt generals, abstractes o només teòrics, sinó en el marc del nostre país i del nostre temps. És a dir, en un món arrelat i actual.

Com és sabut, el CEJP pretén treballar en el camp que n’hem dit de l’IVA, és a dir, de les idees, dels valors i de les actituds. Perquè un país que no té enfocats positivament aquests tres aspectes no pot anar endavant, i Catalunya no els té prou ben enfocats. I això passa en un moment especialment difícil per diverses raons: pel fenomen de la globalització, pels canvis que hi ha en el món econòmic i tecnològic, per l’evolució política, econòmica i de mentalitat que hi ha hagut a tot Espanya —en general també respecte a Catalunya—, pel caràcter massiu que ha adquirit la immigració i pel desconcert que durant els darrers anys s’ha introduït a Catalunya mateix.

Reprenent el comentari recapitulador de l’any passat, hem de dir —i així ens hem expressat en diversos editorials d’aquest recull— que a Catalunya és urgent una fonda i enèrgica rectificació, i no només política.

Durant l’any 2007 s’ha posat de moda parlar del «català emprenyat». Defineix prou bé un estat d’ànim que hi ha en el país i que pot evolucionar en dos sentits diferents. Un cap al desànim i l’abandó. I l’altre cap a la reacció. I això requereix rectificar. La rectificació és el títol d’un llibre que hem recomanat en diverses ocasions.2 Una rectificació política, però no només. Una rectificació en el camp més general de l’IVA i aplicada a l’economia, a la visió i als projectes socials, al món acadèmic i intel·lectual. Aplicada, de fet, al conjunt del país.

És possible —el temps ho dirà— que s’hagi iniciat una certa rectificació. Però, de moment, insuficient. En realitat el 2007 ha estat, en conjunt, un any dolent. En aquest recull d’editorials n’hi ha uns quants —més dels que voldríem— que ho deixen clar. Sobretot pel que fa a la situació de Catalunya, a l’actitud del conjunt d’Espanya envers Catalunya i també a la qualitat política i institucional de tot l’Estat.

És bastant lògic que sigui així. Tal com estaven les coses ara fa un any no té res d’estrany que la rectificació i la recuperació necessitin més temps. Redefinir idees, recuperar valors, millorar actituds no es fa d’avui per demà. Són coses que tenen un tempo més lent que l’estrictament polític. És urgent que es faci, perquè Catalunya ha perdut posicions i en pot seguir perdent. I és més de doldre perquè tenim els actius que calen per reaccionar. Però s’han de voler i s’han de saber fer servir.



El combat de les idees és lent. En general, ho és tot el combat de l’IVA. Però amb tenacitat es fa camí. Posarem tres exemples.

El primer fa referència al tema de la immigració. I més en general de la natalitat i la demografia. No fa gaire, parlar de família i natalitat era exposar-se amb tota seguretat al sarcasme dels pseudoprogressistes i de la seva ideologia dominant. Avui el president Rodríguez Zapatero en fa bandera electoral. I amb la immigració a tot Europa ja fa temps —i ara això arriba a Espanya i fins i tot a Catalunya, on el tema ha estat especialment tabú— que s’ha passat de la política multiculturalista a la d’integració.

Un altre exemple és el de l’ensenyament. Tema al qual el CEJP ha dedicat seminaris, conferències, articles, etcètera, en un ambient molt tancat als nostres punts de vista. Però ara n’hi ha prou de llegir l’editorial del dia 8 de gener titulat «Potser ara és el moment» per veure que les coses han començat a canviar.

I un tercer exemple, especialment important a hores d’ara, inclou des de la imatge de Catalunya fins a l’actitud hostil de l’opinió pública espanyola. La crisi que d’uns anys ençà sacseja el paper, la imatge i el pes de Catalunya en el conjunt d’Espanya, molt perjudicats per l’hostilitat de la resta de l’Estat, però també per la frivolitat i la fatxenderia amb què han actuat alguns sectors catalans.

Tot això s’ha de remuntar. Començant pel més important, que és la pròpia coherència i la pròpia afirmació. Si s’obrís la possibilitat de dialogar, negociar i projectar-nos enfora —com havíem fet temps enrere— sense abans haver superat la nostra confusió, recuperat el nostre orgull i refet la nostra credibilitat, el resultat seria negatiu. Perillosament negatiu.



Confiem que d’aquí a un any, quan es publiqui el tercer recull d’editorials del butlletí del Centre d’Estudis Jordi Pujol, la situació del país hagi millorat. En tots sentits, també políticament. Subratllem també políticament perquè —i en això el CEJP hi ha insistit sempre, encara que fer política no és la seva feina— sense bona política i sense lideratge polític els països no acaben d’arrencar. O no es mantenen en un alt nivell. Amb la societat civil sola no n’hi ha prou. Però sí que és cert que la política necessita que al país hi hagi un coixí d’idees i de valors positius, creatius, que no frenin sinó que impulsin.

Durant molt de temps no hem tingut prou gruix d’idees impulsores. La ideologia dominant ja fa temps que ha quedat desfasada. Que frena i que no empeny. Que disseca i que no impulsa. Que és acomplexada i no ambiciosa. Fins i tot ha quedat desfasada respecte a Europa. Tot plegat és un gran handicap per a la política, l’acció social, l’economia del nostre país. I li lleva la possibilitat d’elaborar un missatge potent també de cara enfora. I sense això ens aprimarem.

És per tot això que el CEJP, mitjançant el butlletí setmanal, però també a través de la revista VIA i d’altres publicacions, de seminaris, de conferències i de tota mena d’iniciatives al nostre abast, seguirà fent tot el possible perquè a Catalunya hi hagi un pensament més al dia, menys acomplexat i més productiu, més d’acord amb els interessos del nostre país i de la societat.



22 de gener





ENS CAL UNA REACCIÓ POLÍTICA, PERÒ TAMBÉ MORAL



Dèiem el setembre de 20063 que Catalunya es trobava en una cruïlla i que, segons què decidís, podria iniciar un camí ascendent o trobar-se entortolligada amb una problemàtica difícil, de caràcter polític i econòmic, però també d’imatge, d’autoestima i de relació amb el conjunt de l’Estat.

D’aleshores ençà, les coses en conjunt no han evolucionat bé.





No ens hem orientat bé. Ara no només hem de refer part del camí, sinó que hem de mobilitzar energies, hem d’utilitzar més bé els nostres recursos, hem d’aixecar la nostra moral.

És evident que les eleccions al Congrés dels Diputats del 9 de març incidiran en el nostre futur, i que formen part de les opcions i les decisions que el país ha de prendre si vol sortir de l’atzucac en què es troba. Però aquest editorial avui no s’hi refereix. Simplement, això sí, en subratllem la importància, no solament pel que poden representar des del punt de vista polític, sinó sobretot pel que signifiquen des del punt de vista de l’autoestima del país i del respecte que ha de ser capaç d’exigir.

En el que sí que vol insistir aquest editorial és en el fet que ens cal reforçar i a voltes recuperar determinades actituds i determinats valors per respondre bé a les dificultats amb què s’enfronta el país. El CEJP es va crear per treballar en el camp de l’IVA —és a dir, de les idees, dels valors i de les actituds. Doncs bé, és hora d’insistir-hi. Perquè, fins i tot en el cas que la situació política de Catalunya millorés, el nostre país no podria respondre bé als reptes que tenim —que són de gran magnitud— sense idees més clares, valors més sòlids i actituds més positives.



Cal tornar a reblar el clau en la qüestió de la responsabilitat, per exemple, que va ser tema central dels nostres seminaris, conferències i editorials a l’inici del CEJP. Insistir que un país on no hi ha un grau elevat de sentit de la responsabilitat i del bé comú no pot anar endavant ni pot superar els reptes difícils. Que un país on domina la moral de la desvinculació, és a dir, on molta gent se senti només vinculada a la seva realització personal, està condemnat. No ens hem de deixar impressionar per la bonica frase que diu «jo em vull realitzar». És clar que la gent s’ha de poder realitzar, però no d’una manera que ignori o menystingui la realització de tothom, que només és possible si el bé comú, l’interès general, l’atenció a la gent, són el nervi principal de l’acció col·lectiva i si les persones han estat educades en aquest sentit. La llibertat ha de ser la base de la nostra societat, i també els drets de cadascú. Però tot això exercit d’una manera responsable.

Val a dir que hi ha un aspecte en què el sentit de la responsabilitat ha progressat durant els últims trenta anys. És el fiscal, perquè realment hi ha una sensibilitat més positiva per part de la gent. Perquè l’administració és més eficaç, o més dura, i fa més por? El cas és que hi ha més responsabilitat fiscal. És un punt positiu a subratllar. Important. En canvi, en molts altres aspectes hi ha menys sentit de la responsabilitat, cosa que es manifesta de moltes maneres.

Per exemple, amb la cultura del no, que continua essent enormement forta i que és paralitzadora. Sempre hem dit que la gent ha de tenir dret a dir que no, i que de vegades té raó de dir que no. Però hi ha una exacerbació del no que fa molt de mal a l’interès general i que frena l’economia, l’ensenyament, el progrés social de Catalunya i tantes altres coses. I amb aquesta forma viciada del dret a dir que no molt sovint ni els polítics ni els mitjans de comunicació gosen enfrontar-s’hi. Ni es fa una pedagogia que expliqui què és l’interès general i on comença i on acaba el dret a dir que no.

O bé es manifesta en la minvant voluntat o capacitat de molts pares d’assumir la seva responsabilitat familiar, sobretot respecte als fills. És cert que la vida moderna fa difícil el paper dels pares, però només en cert sentit, ja que si comparem com era la vida, i el nivell de vida, i les possibilitats de tota mena de fa quaranta anys i les d’ara haurem d’acceptar honestament que aleshores en molts aspectes les possibilitats eren molt petites. Sigui com sigui, els pares tenen una responsabilitat de la qual no se’ls pot eximir amb la facilitat que ara es fa.

I això passa també amb la gent gran, i amb tantes coses. I és que ens hem d’adonar que per més estat del benestar que tinguem hi ha coses que no ens seran donades per l’administració —pels mestres, pels metges, pels cuidadors socials, pels policies, etcètera.

I també passa amb l’economia. I amb les empreses. L’administració és molt responsable que les empreses puguin funcionar bé. I ara mateix a Catalunya no ajuda gaire. Però el més decisiu de tot és que hi hagi homes i dones que prenguin la decisió de fer una empresa i de tirar-la endavant. Que assumeixin la responsabilitat de fer-ho, de vegades amb una mica de xarxa de protecció, però, en general, no gaire. Finalment, ser empresari és un acte de responsabilitat.

Una conseqüència d’una mentalitat poc responsable —individualment o col·lectivament— és la despreocupació pel futur. Som responsables del futur, del nostre futur personal, familiar, del futur del nostre país. Helmut Schmidt, quan era canceller d’Alemanya —també quan ja no n’era—, escrivia sovint en to crític dirigint-se al poble alemany perquè s’havia produït una Entlastung der Zukunft, és a dir, un descarregar-se del futur, que es manifestava —deia ell— tant en la dificultat de tirar endavant inversions a llarg termini com en la dificultat de fer reformes molt necessàries, i fins i tot en la molt baixa natalitat. Un discurs d’aplicació molt actual també a Catalunya.

Afegeixo un últim exemple de dimissió de responsabilitats: la defensa de la nostra identitat en una pila d’aspectes. Que Catalunya pugui defensar eficaçment la seva identitat depèn del grau d’autogovern, de l’eficàcia dels nostres partits i de les nostres institucions, de factors en els quals no podem influir o influir-hi poc, però en molt bona part depèn també del fet que els catalans assumim la nostra responsabilitat personal en tot allò que tenim a l’abast. Per exemple, en la utilització del català en el nostre tracte habitual sempre que es pugui, que és quasi sempre, si es vol.



Fa cosa d’un any, Joan Vallvé, col·laborador del CEJP, i jo mateix vàrem visitar l’excanceller Helmut Schmidt a Hamburg. I vàrem parlar de com, durant la seva època de govern a finals dels vuitanta i després —quan ja no n’era—, havia insistit en un discurs sobre els valors de la responsabilitat, el bé comú, etcètera. Amb poc èxit. Ens va dir: «Han hagut de passar quinze anys i ha calgut l’agreujament de molts problemes perquè ara els alemanys comencin a entrar-hi. Que comencin a entendre que ens calia una reacció moral».

A Catalunya no tenim tant de temps com a Alemanya.



12 de febrer el país ha de recapacitar (1)



De deu o dotze anys ençà, i sobretot des de l’any 2000 ençà —és a dir, des de fa relativament poc, però d’una manera molt accelerada—, s’han produït molts canvis a Catalunya, envers els quals no hem adoptat encara actituds prou positives.

Per la naturalesa d’aquest butlletí i d’aquests editorials no entrarem en els aspectes més pròpiament polítics del tema, excepte una inevitable i breu consideració final. Parlarem només dels grans canvis econòmics, socials, demogràfics i de mentalitat, etcètera, de caràcter molt general, però de forta incidència a Catalunya.



Analitzem-los:



1. Grans canvis tecnològics que fan envellir ràpidament i dràsticament mètodes de producció, sistemes de comunicació, formes de comunicar-se. Només recordant que el telèfon mòbil comença a generalitzar-se l’any 1994 i que internet no entra a les llars i en els despatxos fins al 1998 n’hi ha prou per calibrar la magnitud i la rapidesa del canvi. I això requereix un frenètic procés de millora tecnològica. Tot plegat ha canviat radicalment els nostres sistemes de comunicació i d’informació.



2. Hi ha hagut la globalització fruit, en bona part, d’aquests canvis tecnològics. El món de cop s’ha fet petit i el temps s’ha accelerat. El canvi és constant i impera la necessitat d’internacionalitzarse. Mai com ara és certa la frase «el nostre món és el Món».



3. En aquest món globalitzat hi ha canvis profunds i ràpids del pes i de la importància de països i continents. En això un país com Catalunya pot influir poc o gens, però ho ha de tenir molt en compte. I Europa ha d’estar molt amatent, i preparar-se pel que està venint. I no ho fa.



4. En bona part com a conseqüència de tot això —però principalment per la pobresa de molts països—, arreu del món s’han produït formidables moviments migratoris. Hi ha ajudat la televisió, els mòbils, la facilitat del transport, les organitzacions especialitzades —mafioses o no— que faciliten les migracions. Mai no s’havien produït moviments humans de tanta magnitud ni tan sobtats. I això té i tindrà conseqüències importants.



5. La ciència i la tecnologia sempre havien estat precursores dels grans canvis econòmics i socials. I sobre elles s’havien construït hegemonies i accelerat desenvolupaments. Això ara és més evident que mai, i sobretot és més contundent. Defineix més que mai la frontera entre guanyadors i perdedors.



A aquests cinc punts de caràcter molt universal n’hem d’afegir uns quants d’àmbit espanyol.



1. S’ha trencat l’equilibri que hi havia hagut durant vint anys en la relació entre Catalunya i la resta d’Espanya. Equilibri difícil de mantenir i no consolidat, per tant, fràgil i perillós. Però s’havia mantingut. Des de fa uns anys, i especialment des de 2004, aquest equilibri s’ha trencat. En contra nostra.



2. Hi han contribuït errors nostres. Per una banda, l’exacerbació d’un creixement econòmic que, tot i ser-ne partícips, no hem pogut seguir amb el mateix ritme que altres zones —no totes— d’Espanya. Això ha estat així per raons diverses —infraestructurals, polítiques, d’opció empresarial, etcètera— i per la consecució d’una política tant del PSOE com del PP tendent a aplicar a Espanya el model francès de centralització, que té un beneficiari principal, que és Madrid, i un perjudicat, si més no relatiu, que és Catalunya.



3. Tant la política com l’opinió pública espanyoles han virat cap a una radical hostilitat contra Catalunya. Dissimulada en alguns, descarada en d’altres, però finalment sempre efectiva. Han aflorat ressentiments i complexos antics, i l’eufòria general pel progrés espanyol dels últims vint anys, o més, especialment espectacular durant els últims tretze anys, es tradueix en agressivitat i menyspreu contra Catalunya. I ha guanyat pes la idea que finalment havia arribat l’hora de reduir Catalunya a l’estatus estrictament regional i de deixar molt ferida la nostra identitat. De, com dèiem a l’editorial «La autonomía por arrastre»,4 completar el procés d’assimilació i de rebaixa de Catalunya.



Hem de reaccionar contra tot això, i podem fer-ho. Com hem dit al començament, no voldríem entrar en el camp més pròpiament polític, i menys a vint dies de les eleccions espanyoles. Però sí que podem dir que no anem bé ni des d’un punt de vista polític ni pel que fa a la claredat d’idees, a les actituds serioses, a la definició i priorització de l’interès de Catalunya i a l’assumpció de responsabilitats, sobretot per part de qui a més pertoca.

Acabem, però, amb un comentari i un anunci positius: aquesta Catalunya amb la qual sembla que ara tothom s’atreveix —a difamar-la o a enganyar-la— té recursos. Humans, tècnics, morals, de tota mena. Només el desconcert o la timidesa poden fer que no els sàpiga utilitzar.



19 de febrer





EL PAÍS HA DE RECAPACITAR (2)



Fa temps que des d’aquest butlletí hem expressat crítiques contra certes actuacions fetes des de Catalunya i també contra l’actitud dominant a Espanya, políticament i sobretot moralment molt negativa. Fa temps que reclamem una rectificació política i sobretot de mentalitat.

Encara la setmana passada el nostre editorial duia un títol prou explícit, «El país ha de recapacitar», i avui tornem sobre el tema. Però no ja amb l’accent compungit. Ja ens hem flagel·lat prou. Ja hem admès els nostres errors i hem fet contrició. I ja hi ha molta gent disposada a no reincidir. Ara, per tant, i sense oblidar la lliçó apresa, és hora de mirar endavant i de reaccionar. Vàrem celebrar el Carnestoltes i ja estem passant la Quaresma. S’acosta l’hora de recuperar la confiança, la il·lusió i, sobretot, la confiança i la voluntat.

Aquests editorials procuren evitar entrar directament en el comentari polític. Per tant en el d’avui no parlarem de les eleccions espanyoles del 9 de març. Tot i que és innegable que podrien ser indicatives —per a bé o per a mal— de cap on gira el vent: si cap a la resignació o cap a la reacció. Dit això, i tornant als arguments, als mòbils i a les actituds de fons, sí que cal dir que a partir d’ara cal posar l’accent en la capacitat de la nostra societat de recuperar el tremp, la confiança i l’ambició.

Acabàvem l’editorial de la setmana passada amb aquestes paraules: «Aquesta Catalunya amb la qual sembla que ara tothom s’atreveix —a difamar-la o a enganyar-la— té recursos. Humans, tècnics, morals, de tota mena. Només el desconcert o la timidesa poden fer que no els sàpiga utilitzar». I ja abans havíem fet repàs5 de tots els actius materials, culturals i morals de què disposa Catalunya. Era l’editorial publicat just després de la manifestació del primer de desembre. Que va ser molt important, i esperançadora, perquè va ser, dèiem, «un acte d’afirmació i de dignitat».

En aquell editorial s’enumerava tota una sèrie de raons que justifiquen la nostra confiança. Que ens permeten creure que podem reaccionar. Que és el que hem de fer. Sigui quin sigui el resultat del 9-M.

Es confirma que Catalunya —que és una economia amb fort pes industrial— ha salvat i modernitzat la seva indústria. Que en conjunt i de lluny és la més competitiva d’Espanya.

Es confirma que les nostres universitats, malgrat la política erràtica del nostre govern, pugen punts en els rànquings internacionals, tot i restar encara lluny del nivell que volem assolir.

Es confirma també la llarga llista de bons actius que dèiem el 4 de desembre.

I sobretot es confirma que a la nostra societat civil hi ha una bullida impressionant d’iniciatives, i sobretot molta gent jove que està emergint, des de nous empresaris fins a vocacions literàries novelles, des d’una munió de blocaires inquiets i incisius fins a iniciatives culturals i socials arreu del territori, des dels barris de la perifèria barcelonina fins al poble més petit. Hi ha molta vitalitat. En molts aspectes i de cara als temps que vénen, que en més d’un sentit poden ser més difícils que els darrers anys, Catalunya està més ben preparada que la resta de l’Estat. Ja hem passat l’etapa de la fatxenderia, de la infatuació, dels aires de nou ric i de la suficiència —ja hem passat el Carnestoltes—, i no es pot dir el mateix de la resta d’Espanya. Ja estem en condicions de tornar a fer feina ben feta. I segueix essent veritat que la feina ben feta no té fronteres. La feina ben feta —i no els recursos naturals o el favor polític— va ser el factor determinant del nostre progrés econòmic, cultural i moral —i del nostre prestigi— durant tot el segle xx.

És hora de tornar-s’hi a posar. Reclamant el que és just, però sense servilisme. I sobretot sense esperar que des de fora ens resolguin els problemes. El futur de Catalunya depèn en part del que passi a Madrid, a Brussel·les, a la Xina i als Estats Units, però sobretot depèn del que fem els catalans. I els catalans farem més o menys si utilitzem bé els actius que tenim —que són importants. Amb confiança, amb ambició, amb bons lideratges. Combinant bé feina ben feta amb dignitat i respecte.

El món que ve és global i tecnològic. Catalunya s’hi pot moure bé. De fet ja s’hi comença a moure bé. I a més, contràriament al que de vegades ens expliquen, és un món on les identitats i els valors pesaran. I d’això els catalans en sabem alguna cosa. Sabem no només com es defensa una identitat, també sabem com pot ser motor de progrés.

Passi el que passi, és hora de reaccionar. I ho podem fer.



28 de febrer





AIXECAR CATALUNYA



Les eleccions de diumenge vinent ajudaran a aclarir on es troba ara Catalunya. I com s’orienta. Si cap a la renúncia al protagonisme, a un projecte ambiciós propi, a ser subjecte de la pròpia política i àdhuc de l’espanyola, o si ho fa cap a la reacció, cap al tornar a fer-se valer. Si ens orientem cap a un provincianisme potser còmode però mediocre, o si recuperem l’ambició i novament aixequem Catalunya.

L’any 1980, en un moment de risc en què semblava que Catalunya podia decantar-se cap a ser secundària, hi hagué molta gent que es va sentir positivament interpel·lada per aquesta crida: aixecar Catalunya.

Ens proposen el provincianisme. «Yo haré que Cataluña se sienta cómoda en España», ha dit Rodríguez Zapatero. A banda que és una persona que es caracteritza pels seus incompliments, cal que Catalunya li digui —a ell i a Mariano Rajoy— que nosaltres no volem que ens regalin comoditat, com si fóssim un animal de companyia, sinó que volem ser protagonistes de la nostra història, impulsors de la nostra economia i de la nostra modernitat, creadors de convivència, defensors d’una identitat —la nostra—, definidors d’un projecte de poble i d’un capital ètic. Que volem fins i tot ser exportadors d’idees i valors nostres més enllà de casa nostra, a Espanya i a Europa. Senzillament, que no volem que qui sigui —Rodríguez Zapatero, en aquest cas— ens instal·li en la comoditat al preu de renunciar al propi projecte, a l’ambició, a la responsabilitat. I acceptant jugar definitivament un paper del tot subaltern.

El 9-M no decantarà del tot aquesta disjuntiva, però l’orientarà. L’orientarà perquè delimitarà el grau de protagonisme que volem que es pugui exercir des de Catalunya, el grau d’influència, de capacitat de decidir que volem que tingui el catalanisme.

El 9-M serà una fita important. Molt important. Però, passi el que passi, la situació de fons pot començar a canviar de moment, però no canviarà del tot. Passi el que passi a partir del 9-M, s’ha d’iniciar una gran operació d’aixecar Catalunya que abasti tots els àmbits. Com es va fer l’any 1980.

Tot i que des d’aquest editorial hem denunciat més d’un cop, i sense complaença, els errors polítics, les fallades cíviques, la manca de consistència d’algunes actuacions catalanes d’aquests últims anys, també hem fet sempre la llista dels nostres actius. I hem constatat que sumem més que no restem. Per tant, el que cal és que sapiguem treure’n profit. I que en vulguem de debò treure profit.

No cal que repetim un cop més la llista dels nostres actius.6 Però vull explicar el que em deia un amic, castellà i resident a Madrid. Home de molta qualitat. Tants cops m’he hagut de queixar de la incomprensió molt general arreu d’Espanya —també per part de gent d’alt nivell intel·lectual i moral— que és reconfortant poder apuntar ara una opinió com aquesta. Em deia: «Vostès, els catalans, de vegades cauen en la vanitat per coses que tampoc són tan valuoses. I això els fa mal. A vostès i a la seva imatge. En canvi no són prou conscients de l’alt capital ètic de què disposen». I a la meva pregunta de què entenia ell per capital ètic em va dir: «Vostès no s’adonen que la societat catalana és un mix bastant reeixit —dels més reeixits que conec— de cohesió, convivència i promoció social sobre un fons divers però no disgregat. I això és bastant excepcional. Vostès no s’adonen de fins a quin punt la societat catalana és respectuosa. I de fins a quin punt sap combinar l’esperit de modernitat amb la tradició. Ni s’adonen que de molt tenen la societat civil més potent d’Espanya. És a dir, malgrat tot, vostès segueixen essent més partidaris del propi esforç que de l’assistencialisme». De tot això alguns en diuen capital social. El meu amic en diu capital ètic. Tant és. És un capital que fa possible que aixequem Catalunya.



A Catalunya hi ha a hores d’ara molta vitalitat. Hi ha grups i grupets, i de vegades grups de pes, que treballen i tenen iniciatives en tots els terrenys. Hi ha autèntiques constel·lacions de grups i iniciatives. El soroll polític i mediàtic i el desgavell públic els tapen. I des dels poders públics o se’ls ajuda poc o se’ls vol condicionar.





Però hi són. I podem estar segurs que acabaran aflorant i confluint i essent la força del país. Ells aixecaran el país.

El resultat del 9-M pot ajudar-hi, i molt. Pot ajudar a fer que la vitalitat social s’expressi amb força.

I cal tenir ben present que l’acció social, l’acció de la societat, no pot ser plenament eficaç si no troba el desllorigador polític. Per tant, el 9-M és important, però també ho és que després del 9-M les forces polítiques que realment tinguin com a objectiu aixecar Catalunya siguin capaces d’entendre aquesta Catalunya vitalista, enèrgica i que confia en ella mateixa. Aquesta Catalunya hi és.

A banda de l’aproximació positiva que des de la política s’ha de fer, cal reaccionar contra una pila de plagues de la nostra vida pública, i sobretot política. Que ofeguen el país. Cal acabar amb la frivolitat i la lleugeresa, amb el desgavell polític, amb la fatxenderia i la seva contraimatge també negativa que és l’endormiscament (sovint fomentat des del mateix govern), amb el soroll sense contingut, amb la demagògia. També amb el voler-ho controlar tot, el voler intervenir en tot. I també amb la idea que l’objectiu de la política és sobretot, o només, l’ocupació del poder. I cal bandejar el perill cada cop més gran que a Catalunya passi el que ha passat a Itàlia, i que explica en gran part la seva decadència: que el món polític ha esdevingut una casta.



D’aquí a diumenge del que es tracta és d’anar a votar. I de votar bé. I tant de bo que del resultat se’n pugui concloure que Catalunya no es rendeix, que no renuncia ni a la identitat ni al protagonisme ni a la voluntat de ser en tot un país de bon nivell. I després Catalunya ha d’iniciar una tasca ambiciosa de redreçament. En tots els fronts. Redefinint les seves idees sobre el que som i volem ser, refermant els nostres valors (entre altres els que configuren el nostre capital ètic) i adoptant actituds positives, actituds basades en l’autoestima, la confiança i les ganes de ser un poble que valgui la pena.



4 de març





DOS GRANS PROBLEMES, INAJORNABLES



Caldrà analitzar la situació de Catalunya després de les eleccions. Sobretot des de la perspectiva de les seves possibilitats de seguir promovent un projecte propi de país amb forta identitat catalana, basat en el respecte, la convivència i el propòsit integrador, cohesionat i socialment just, capaç d’estar al dia del canvi tecnològic i d’afrontar el repte de la globalització.

Els que hagin seguit aquests editorials i, en general, l’actuació de la Fundació, saben que treballar al servei d’un projecte així és la nostra raó de ser. Per tant, ens caldrà veure de quina manera aquest propòsit pot quedar afectat per les eleccions de diumenge passat. I no només des d’un punt de vista polític, sinó sobretot des de l’econòmic i cultural, cívic i ideològic.

Però avui és prematur fer-ho.

En canvi, avui és oportú cridar l’atenció sobre dos temes que amb tota seguretat haurien d’estar al capdamunt de l’agenda política i social catalana des d’ara mateix. Sense més dilacions: el tema de l’ensenyament i el de la immigració.



Atacar a fons la qüestió de l’ensenyament és urgent, perquè tota la societat i bona part del món polític s’ha adonat que l’orientació pedagògica dominant a casa nostra no és adequada. En el pla polític s’ha produït la novetat important que el Departament d’Ensenyament ha elaborat un projecte de reforma positiu. Un projecte que propugna l’autonomia dels centres, que estableix que en els centres hi ha d’haver un director amb responsabilitat i autoritat, que proposa que es facin avaluacions serioses dels coneixements adquirits, que subratlla el paper principal a l’escola dels mestres —i la gran importància de la seva formació—, que reclama que a les aules hi hagi autoritat i respecte, etcètera.

Tot això va en la bona direcció.

També és positiu que el principal partit de l’oposició —CiU— hagi adoptat una actitud favorable a les propostes del Departament. De fet, pot fer notar —i així ho fa— que en realitat és el govern —o almenys el Departament d’Ensenyament— el que s’acosta a les seves tesis. Però no deixaria de ser una bona notícia que es confirmés que l’ensenyament deixa de ser una arma de desgast polític.

O sia que sembla que les condicions per a una reforma de l’ensenyament es donen, o es donen més que mai. És d’esperar que el conseller Maragall venci les oposicions que hi ha encara dins el seu partit i el govern tripartit, i que els sindicats comprenguin que el seu paper no és definir com ha de ser l’ensenyament, sinó vetllar per les condicions de treball dels mestres, tant econòmiques com de disponibilitat de mitjans, d’horaris, etcètera. És d’esperar també que la societat civil pressioni. Que els mitjans de comunicació tractin el tema amb realisme i sense esteticisme. I que la col·laboració Departament-CiU es consolidi.

En tot cas, entrar a fons en aquest tema és, com dèiem, inajornable.

L’altre tema també inajornable és el de la immigració. Tema, en molts aspectes, d’una importància capital. Capital des del punt de vista social. Des del punt de vista econòmic. Des del punt de vista de la convivència. Des del punt de vista humà. I des del punt de vista de la identitat. I, en canvi, és un tema en què fa mandra entrar. Més encara, els que hi entren, per més que ho intentin fer amb mentalitat positiva, són immediatament objecte de crítiques i atacs.

Sempre resulta difícil parlar-ne, i no cal dir quan s’acosten eleccions. En totes les enquestes d’opinió la immigració surt com un dels dos o tres temes que més preocupen la gent. Però cada cop que algú planteja el tema, hi ha tot un conglomerat de polítics, d’articulistes i de gent de bona fe que diu que no és oportú parlarne, que el tema és delicat, etcètera. I alguns simplement titllen de racista qualsevol referència al tema. Això és així pràcticament sempre, i més encara en temps electoral.

Però la qüestió és, en tots sentits, d’una enorme transcendència. També pel que fa a un assumpte que la timidesa i els complexos fan que la nostra societat catalana quasi no gosi esmentar, que és el de la identitat.

És que no és massa evident —i que no hi ha molts exemples històrics— que una immigració massiva i descontrolada pot acabar minoritzant una identitat i pràcticament fent-la desaparèixer com a realitat consistent?

Ara han passat les eleccions. Passarem tres anys sense noves convocatòries. Ara, indefectiblement, aquest tema s’ha de posar en el centre del debat públic i s’han de prendre mesures. El caràcter inclusiu i integrador que sempre ha tingut el catalanisme, la idea que sempre ha defensat de l’ascensor social, el clima de respecte i convivència que sempre ha mirat de fer prevaldre, han de permetre que aquest tema sigui tractat a fons i com a prioritari des d’una perspectiva de país, pensant en el conjunt de la població catalana. Amb l’actitud positiva de sempre, però sense por. I sense deixar-se intimidar.



Hi ha moltes coses a fer, ara, després de les eleccions. Però aquests dos temes són, com hem dit, inajornables. Urgents. I decisivament importants.



11 de març





QUINA HA ESTAT LA RESPOSTA?



Dèiem en el nostre editorial de fa vuit dies que encara no era hora d’analitzar les eleccions. Avui comença a ser-ne.

Com han quedat les coses?

No correspon a aquest butlletí fer una anàlisi política dels resultats. Simplement cal prendre nota del molt bon resultat del PSC, del resultat mediocre del PPC, tot i guanyar també dos diputats, i del resultat realment molt dolent —més del ja previst— d’ERC. Pel que fa a CiU, es poden fer dos possibles judicis. Un de tirant a bo, que és el que fa molta gent del carrer i alguns analistes i la direcció de la federació nacionalista —i és lògic, perquè resistir en un escenari de tanta bipolarització i tanta por es pot considerar un èxit. I un altre de més preocupant si analitzem els resultats —els del conjunt de partits— des de la perspectiva de l’actual estat del país.

I aquest darrer aspecte és el que, des d’aquest butlletí, hem d’analitzar.

Quin gruix de país tenim? Quina capacitat de seguir formulant, defensant i impulsant un projecte propi ambiciós i il·lusionador de país? Quin grau d’autoestima hi ha? Quin grau d’energia i de voluntat tenim? Quina actitud domina a Catalunya? Quines idees, quines conviccions? És a aquests interrogants que, des de la nostra Fundació, hem de mirar de donar resposta. És més en aquest àmbit que en el pròpiament polític que hem de reflexionar. Amb un clar advertiment als polítics en general —i especialment als polítics nacionalistes— i també a la societat: i és que si finalment no hi ha resposta política adequada, el país no es refarà. L’arrel del mal que ara colpeja Catalunya s’ha d’anar a buscar en una crisi de valors, en una pèrdua de confiança, en una decepció bastant general, i abans que res cal lluitar contra tot això. Però finalment això ha de tenir una traducció política.



Des d’aquest punt de vista està clar que el balanç del 9 de març no pot ser bo. Com a mínim, repetim, des del punt de vista que havíem plantejat des d’aquest butlletí. Dèiem que, vist el tracte agressiu a l’extrem i el conreu de l’animadversió de tot Espanya contra Catalunya, la calúmnia sistemàtica, la deformació de la nostra imatge, les amenaces contra el nou Estatut i la immersió lingüística del PP, etcètera; i que vista la política d’engany sistemàtic i d’incompliment constant practicat per Rodríguez Zapatero i el PSOE, seria molt mal senyal que aquests dos partits sortissin reforçats de les eleccions. Seria el senyal que a Catalunya, des de la resta d’Espanya, se li pot fer qualsevol cosa i no passa res. I dèiem que el 9-M el poble català havia de deixar clar si reaccionava o no. Si reaccionava o deixava córrer la voluntat de fer-se respectar i de tenir i aplicar un projecte propi de país. I que es resignava a diluirse. I apel·làvem no només a propostes polítiques, econòmiques i socials sensates, sinó a una resposta de dignitat i d’exigència de respecte.

El resultat no ha estat bo. CiU té el mèrit d’haver resistit, això sí. Però els responsables de l’engany i de l’incompliment han tingut una victòria esclatant, i fins i tot el PP s’ha recuperat una mica. Això per una banda. Per l’altra, el que més bé ha funcionat ha estat el vot de la por. No la «Catalunya optimista», sinó l’«alerta, que poden tornar els altres». No cap proposta ni cap projecte del PSC i del PSOE —que tampoc no serien creïbles—, sinó simplement la por. El PP s’ha de preguntar com s’ho ha pogut fer per crear aquest ambient de por. I el país —i els partits catalanistes en particular— s’ha de preguntar com és que propostes sensates i constructives i que apel·laven al respecte i a la dignitat no han pogut competir amb l’espantall de la por.



Podríem dir, per tant, que el 9-M posa al descobert una situació preocupant. I així és. I encara ho és més si tenim en compte que per altres motius Catalunya s’enfronta ara a uns reptes de gran magnitud. De tanta magnitud que podrien produir un procés de reculada en tots els sentits. Podrien significar la dissolució de Catalunya. No hi ha exageració en el que diem.

No sembla, per tant, que ni la situació ni l’estat d’ànim ni el grau d’autoestima siguin els adequats en un moment com el present. Ni tampoc la política que es practica a Catalunya, però ja hem dit que en això, de moment, no hi entrarem.

I tanmateix hi ha la possibilitat de remuntar aquesta situació. A condició que siguem conscients de la gravetat del moment. Però també dels recursos i actius de què disposem. Si ens adonem que a Catalunya —més específicament en el camp catalanista— hi ha una gran energia i una gran creativitat difoses, a hores d’ara no prou cohesionades ni prou aprofitades. I si sabem actuar en el camp polític, evidentment, però també en tots els altres que configuren una nació i una societat.

Però d’això —dels actius i de les possibilitats que tenim— en parlarem dimarts que ve.



18 de març





UN ACTIU IMPRESCINDIBLE



Hem de creure, o suposar, que aquests dies malgrat les vacances de Setmana Santa i el relatiu silenci mediàtic en el terreny polític hi ha converses, contactes, etcètera. Per exemple sobre si Bono serà president de la mesa del Congrés, i sobre quins seran els vicepresidents. I potser fins i tot s’han fixat dates per començar a parlar de temes de més gruix, com la investidura del president del govern, el suport o no suport d’uns i d’altres al futur govern socialista (i si hi ha suport a canvi de què, de força o de quasi res), etcètera.

Hem de suposar que per part catalana els que tenen la responsabilitat de tractar de tot això ho fan tenint ben present que durant quatre anys llargs Catalunya ha estat sistemàticament enganyada, utilitzada i maltractada pels uns i pels altres. I també hem de suposar —de fet així ho creiem— que els que han de negociar ho faran més amb mentalitat de país que no pas altra cosa.

Sabem que és molt important. Per tant, que hi hagi sort, encert i patriotisme.



Avui no n’hem de dir res més. Des de la perspectiva d’aquesta Fundació —que no es mou en el camp pròpiament polític—, el que ha passat els darrers mesos —9-M inclòs— no és positiu. No ho és per la reacció que hauria estat bo que hagués tingut el nostre poble en el sentit d’afirmació col·lectiva, adhesió a un projecte de país ambiciós, no tenir tanta por i en canvi tenir més confiança en nosaltres mateixos. Les cartes polítiques de les quals disposa Catalunya després del 9-M són les que són. Esperem que els nostres polítics les juguin bé i amb mentalitat de país.

Això de cara al futur més immediat. Però per recuperar de debò el paper i el pes que durant els darrers anys ha perdut Catalunya caldrà que al mateix temps que els polítics fan la seva feina —a hores d’ara certament difícil— en el conjunt del país hi hagi una reacció que arrenqui de més enrere i de més fons.

Miquel Roca, que és persona de molt llarga experiència en la relació amb Madrid i amb el que en podríem dir el concepte i els mecanismes bàsics i permanents de la política espanyola, ha dit fa poc que «el discurs de la nova etapa no el trobarem en la confrontació amb Madrid sinó en l’afirmació des de Catalunya». És clar que hem de discutir, negociar i arribat el cas enfrontar-nos amb Madrid, però aquest mai no ha estat —i ara ho és menys, perquè patim una crisi interna— l’element principal del catalanisme, és a dir, de la reivindicació de Catalunya com a societat, com a cultura i com a nació. L’objectiu principal és la consistència de la pròpia Catalunya des del punt de vista ètic, social, de consciència collectiva, de convicció i en general de qualitat. I això ara està amenaçat per una pila de xacres.

Pel tacticisme extremat en la política.

Per l’obsessió de voler destruir l’adversari que fa la cooperació impossible.

Pel doble llenguatge de gran part del món polític i del món mediàtic, que es manifesta en temes tan importants com l’ensenyament, la immigració, el medi ambient, l’aigua, l’energia…

Per la cultura del no, fomentada durant tants anys, i que ara explota a les mans de tot el país, també dels que l’havien fomentat.

Per l’exaltació de l’esteticisme, de la superficialitat i de la moral light. I de la cultura de l’oci que, portada molt enllà i sense contrapès, condueix aquí i arreu a una societat decadent.

Per la mistificació del llenguatge, per la pèrdua de sentit de les paraules.



Tot això pot semblar una fugida d’estudi davant els reptes polítics i immediats que el país té. Però se suposa que ja hi ha qui se n’ocupa, d’això. Des d’aquest butlletí no hi podem fer res. Ni ens correspon. Però sí que ens correspon dir que per bé que ara ho facin els polítics pels quals Catalunya no és simplement un territori on exercir el poder, o una peça d’un projecte d’Espanya en el qual Catalunya té assignat un paper cada cop més secundari, els costarà molt (i ens costarà com a país) tenir no ja el pes polític, sinó el respecte i la consideració sense els quals no aconseguirem res.



Tot això no és una invitació a un Catalunya endins de signe reclòs i entotsolat. Sempre hem dit que «el nostre món és el Món». I així continua essent. Cada cop més. No ens podem quedar refugiats en un port tranquil, d’aigües quietes. Tan quietes que poden arribar a perdre qualitat. Que es poden corrompre.

Ben al contrari, hem de navegar pel mar d’Espanya i d’Europa i del món. Del canvi tecnològic. Del canvi climàtic. De la immigració. Dels equilibris canviants arreu del món. Transformacions i reptes massa grans perquè ens hi puguem enfrontar des de la mediocritat.

Això només pot semblar un sermó moral, en el sentit pejoratiu i condescendent del mot, als que hagin renunciat.

Als que ara en tinguin prou amb uns copets a l’espatlla. Està bé que s’opti pel pragmatisme, o fins i tot de vegades pel petit guany, però a condició que no afecti ni al caràcter del país ni a la consistència interna de la societat i a l’ambició de futur.

Finalment inspirar respecte i consideració és un actiu polític imprescindible.

Tinguem això ben clar. I després analitzem, ponderem i utilitzem a fons els nostres actius. Que com molts cops hem dit en tenim. Però que correm el risc de malmetre amb el nostre conformisme i la nostra opció per la facilitat. O si la por i no la il·lusió i l’ambició dominen el nostre món polític i social.



25 de març





NO ÉS UN SERMÓ. ÉS UN DISCURS POLÍTIC



A Catalunya es viu una situació política molt complicada i poc positiva. Es miri com es miri. Però no és de l’aspecte polític del moment actual que volem parlar. I menys de la responsabilitat dels diferents partits. En primer lloc perquè no correspon fer-ho des d’aquest butlletí. Però sobretot perquè l’arrel del que passa és política, però no només política. La política de casa nostra reflecteix una crisi de valors que desemboca en una mala manera de fer política. Amb resultats negatius per al país.

Fallades que no són pròpiament polítiques, que són més de caràcter ètic i civil que polític, però que impregnen la política. I que la fan degenerar.

Comentem algunes d’aquestes fallades.



1. La cultura del no. El foment de l’oposició sistemàtica a tota mena d’iniciatives procedents de sectors socials o polítics no afins amb oblit total del bé comú, de l’interès general. I el rebuig de tot allò que tot i ser necessari per a l’interès general causa una mínima molèstia o simplement no agrada. És una forma d’actuar que a Catalunya alguns sectors polítics, socials i mediàtics han practicat, molt utilitzada durant els últims 2025 anys, i que ara s’ha girat en contra de bona part dels seus impulsors. De fet ha creat una mentalitat de fons que immobilitza molt la societat.



2. El doble llenguatge. És a dir, afirmar coses i propugnar solucions en les quals no es creu. Per voluntat d’enganyar, per por de dir les coses tal com hom les veu o les sent, o tal com en la pràctica les fa. Això passa molt en tota mena de temes i especialment en qüestions d’ensenyament, d’immigració, de medi ambient, d’estil de vida… Quan la insinceritat s’apodera de la vida pública n’abaixa molt la qualitat i finalment l’eficàcia.



3. La demagògia. Una forma d’insinceritat i d’engany és la demagògia, ja sigui en forma de promesa fàcil i falsa, ja sigui deixant-se endur per la polèmica barroera i molt negativa. Ja sigui, també, excitant les pulsions més egoistes de la gent.



4. El tacticisme. És a dir, actuar no d’acord amb un projecte sòlid de país, o amb un pensament ben estructurat, sinó segons les necessitats del dia a dia i del manteniment en el poder. I sacrificar en això objectius i actius realment importants des del punt de vista del bé comú.



5. L’esteticisme. La preocupació per quedar bé, pel políticament molt correcte, per posar la imatge per davant del contingut. I la frivolitat, la lleugeresa.



6. La fatxenderia. La inflor verbal, l’estil presumptuós, rampellut i imprudent.



7. La voluntat de destruir l’adversari. És un defecte que es dóna sovint en la política, però en les societats sanes l’existència d’uns valors morals i cívics i d’unes normes imposa una moral de respecte que tempera i dignifica la confrontació política.



No tindria lògica reclamar que la política sigui un joc de flors i violes. La política és confrontació i és lluita pel poder. Però la política és també, i principalment, acció al servei de la societat i del país. Un país on els dos components estiguin molt desequilibrats —negativament— és molt probable que vagi malament. A hores d’ara a Catalunya l’amenaça d’aquest desequilibri és molt real.

També fora de Catalunya, concretament en el conjunt d’Espanya. Hem assistit a uns anys d’enfrontament caïnita, de campanyes basades en grans falsedats, en la manca de seriositat en temes molt capitals. A Catalunya ho hem notat, directament o de retruc. En moltes coses, però n’esmentaré dues:

La primera, la forma com s’ha creat un ambient d’hostilitat, fins arribar de vegades a l’odi contra Catalunya. Amb responsabilitat de molts sectors polítics, socials i mediàtics.

La segona, la hipocresia i l’engany amb què s’utilitzen alguns conceptes nobles. Per exemple, la solidaritat. Qui d’una manera més cínica i immoral ho ha explicitat és aquell molt important polític socialista que diu que «la solidaridad hay que practicarla con los bienes ajenos». O aquell altre polític popular, també molt important, que quan es veu obligat a admetre que el tracte financer que rep Catalunya és injust diu: «Sí, tienen ustedes razón, pero a nosotros nos va bien que así sea. Que siga». O tantes altres coses —anècdotes, argumentacions, situacions de fet o decisions polítiques del més alt nivell— que subratllen la immoralitat d’alguns discursos pseudosolidaris.



És evident que els polítics —ni ningú— no són àngels. I que la política, el poder i els diners són un camp de batalla molt dur. Però també ho és que precisament per això requereixen unes normes ètiques i de conducta. Si no les tenen es destrossen ells i danyen molt la societat.

Posaré un exemple que pot semblar banal. El rugbi és un esport molt dur. Se’n pot dir un esport violent. Precisament per això té unes normes estrictes. I no és casualitat que en els seus orígens fos un esport de sectors socials cultivats, d’aquells en què el respecte de l’adversari i de les regles i l’honorabilitat dels jugadors eren molt tinguts en compte. Després el rugbi s’ha universalitzat i s’ha popularitzat, però ha tingut la sort de no perdre l’esperit amb què va ser fundat. Si l’hagués perdut, i la voluntat de fer mal a l’adversari, l’esperit trampós i del tot s’hi val haguessin prevalgut, el rugbi hauria decaigut.

Acabem amb un text recent que reclama fer política amb criteris d’exigència ètica: «Si la política fos simplement un joc de vanitats, un xoc d’ambicions personals, un instrument d’encimbellament social o econòmic, un terreny de joc dels sectarismes i les rancúnies, si només fos això o fos principalment això, significaria que realment no hi ha política, i sense política un país va a la deriva».

Repeteixo, tot això pot semblar un sermó moral. Però no ho és. Cal que ens preguntem per què la política és tan poc valorada a casa nostra. I per què a tantes iniciatives positives se’ls posen tants bastons a les rodes.

Si això no canvia Catalunya anirà perdent pes, respecte i eficàcia. No podrà reaccionar. I en tot anirà reculant.



1 d’abril





CAL ARRIBAR A PASSAR SET?



La crisi de l’aigua que estem vivint permet una reflexió sobre la naturalesa de la política. I especialment sobre la dificultat d’intentar resoldre problemes amb perspectiva de futur. Hi ha un episodi ben conegut i molt il·lustratiu.

Fa molts anys, ben bé quaranta o cinquanta o més, que l’opinió general deia que si en el territori corresponent a les conques interiors de Catalunya se seguia desenvolupant una intensa activitat econòmica —industrial, agrícola, turística, etcètera, i això sense comptar fins fa poc amb les noves tecnologies molt dependents d’un bon subministrament elèctric— i si continuava augmentant la població —com en més o menys mesura era de preveure— hi hauria, tard o d’hora, un problema d’aigua. Recordem que les conques interiors comprenen les províncies de Girona, Barcelona i tota la de Tarragona, llevat de les Terres de l’Ebre. És a dir, comprenen la major part del territori català i ben bé el 80% de la població.

Era evident també que aquest problema seria especialment greu a l’àrea metropolitana de Barcelona, i per això fa cinquanta anys ja hi va haver el transvasament del Ter al Llobregat, que fins ara no ha tingut repercussions negatives a les comarques gironines, però que ara podria començar-ne a tenir.

Tot això era sabut i resabut. I no es pot dir que no s’hagin pres mesures. S’han construït embassaments, s’han fet interconnexions, etcètera. Això sí, sempre dins les conques interiors. Però ja fa temps que és evident que tot això és insuficient.

Fins arribar al moment present.



L’objectiu d’aquest editorial no és, però, parlar de com es pot solucionar el problema de l’aigua en el conjunt de Catalunya. Sinó de com, sovint, les polítiques a llarg termini —i la de l’aigua ho és— són de difícil presentació. I un exemple ho pot explicar amb claredat.

Hi hagué el Plan Hidrológico Nacional. No entrem a discutir si el pla era del tot rebutjable o podia ser bo amb modificacions. El que vull subratllar és el sentit d’una anècdota molt il·lustrativa.

Un dia un personatge bon coneixedor del tema —i no contrari a un transvasament, encara que crític amb alguns aspectes del PHN— em va dir: «Escolta, per què t’hi has ficat en tot aquest embolic? No veus que en sortiràs malparat?». Jo vaig respondre que tot indicava que les conques interiors de Catalunya necessitarien vitalment entre 100 hm3 i 150 hm3 d’aigua bastant aviat, malgrat l’estalvi i les dessalinitzadores que pensàvem construir —aleshores ja es feia la de Tordera. I li ho vaig argumentar. I ell em va dir: «Tens raó. Però deixa-ho córrer, perquè prendràs mal». I aleshores va deixar anar una frase contundent: «Deixa que passin set. Quan passin set, set de debò, es podrà fer». El meu argument seguia essent el clàssic de la responsabilitat, de la previsió del futur, etcètera. Que faríem tard i moltes coses se’n ressentirien.

La resposta del meu amic —cínica?, simplement intel·ligent i realista?— continuava essent la mateixa: «No siguis ni tan responsable ni tan temerari. Espera que passin set. Molta set».



Ara ja passem set. Ja hi ha alarma social. Ja hi ha risc de pèrdua de pes econòmic i de benestar. Potser ara prendre decisions serà més fàcil. No és objecte d’aquest editorial discutir quines han de ser aquestes decisions. Sinó simplement explicar circumstàncies que intervenen en la presa de decisions de gran abast i de futur. De les que comprometen el futur. De les dificultats i dels riscos que comporten per als polítics que les han de prendre.



8 d’abril





DUES ANÈCDOTES, UNA PREGUNTA I UN EPÍLEG



La primera anècdota: Trobo per Setmana Santa una parella, ell de 39 anys, ella de 38. Estan de vacances. Parlem. Fan bona impressió. Estan ben preparats i tenen feines interessants, sembla que molt segures, ben pagades i amb perspectives. Prou bones perquè no pensin ni a canviar de feina ni a tenir alguna iniciativa pròpia. Fa temps que han superat, clarament, l’etapa del mileurisme. Se’ls veu contents.

No estan casats, però fa catorze anys que viuen en parella. Una parella molt estable. No tenen fills ni se’ls veu decidits a tenir-ne, malgrat l’edat. Es troben bé com estan. I arribat aquest punt de la conversa el xicot em diu amb un cert to d’excusa: «És que nosaltres pertanyem a la cultura de l’oci». I amb tota la discreció i amabilitat de què sóc capaç els dic: «Ja ho entenc. Però permeti’m una pregunta: podria ser que la cultura de l’oci fos també la cultura de la decadència?». Ell deixa passar uns segons i em diu, amb un somriure que em sembla resignat: «Sí, té raó, és la cultura de la decadència».



Segona anècdota: Trobo un matrimoni xinès. D’uns quaranta anys, amb dos fills d’uns tretze o catorze anys. Em diuen que fa onze anys que viuen a Catalunya. La senyora mig parla el català, i amb força naturalitat. El marit, no. Només parla un castellà justet. Els dos nois parlen perfectament el català. Em diuen que l’han après a l’escola —sort de la immersió lingüística, penso jo. Els faig preguntes. Tenen una empresa —petita, diuen. Se’ls veu benestants. Els pregunto si pensen tornar a la Xina. Em diuen que no, que a Catalunya s’hi troben bé i que Catalunya és un país acollidor —més que Bèlgica, diuen, on tenen parents. Els pregunto com ens veuen, als catalans. Diuen que bé. Però…

La senyora em mira com excusant-se pel que dirà. Quin defecte hi ha? I diu: «Vostès treballen poc. No s’esforcen».



La pregunta: Se solia dir —ara es diu menys per allò de la correcció política— «un treball de xino» o «treballar com un negre». Significava treballar molt, treballar massa, en el cas d’un xinès, i treballar molt i en males condicions en el cas d’un negre. Per tant, ni una cosa ni l’altra poden ser el nostre model. De tota manera la frase «vostès treballen poc» no es pot deixar de banda. I menys encara l’altra, «vostès no s’esforcen».

Són dues anècdotes que van molt lligades. Totes dues indiquen la pèrdua de tremp i el risc de decadència.

Si això és així, si això reflecteix una actitud molt general a Catalunya bé caldrà mirar de reaccionar. És a dir, tornar a agafar el gust per la feina, la il·lusió de fer coses, de tenir iniciatives, d’aspirar a quelcom més que a un confort plàcid. De tenir una ambició que vagi més enllà de l’anar fent. Bé, agradablement, però anar fent. I la pregunta és: com es pot explicar a la gent que cal tot això? I una altra pregunta és: qui ho pot explicar, qui ho pot ensenyar?

Això ho pot explicar i ho pot ensenyar tothom que exerceixi una tasca de formació —i que, naturalment, hi cregui. Tothom capaç d’influir i de transmetre valors, entre d’altres, la família, l’escola i els mitjans de comunicació.

Aturem-nos, per exemple, en l’escola. Ara s’introdueix l’assignatura de ciutadania que pot tenir efectes positius si es fa bé. I hem de creure que en molts llocs es farà bé. Però podria passar que en molts casos no parlés o parlés poc de la moral de l’esforç i de l’ètica del treball, o que convidés poc a superar l’etapa de la cultura de l’oci. O de tenir il·lusió i ganes de tenir iniciatives. Aquesta assignatura si es fa bé ajudarà a tenir clars els drets i els deures de cadascú. I això serà bo, sobretot si no es cau en la tendència, actualment molt general, a parlar de drets i no de deures. Però fins i tot fent-ho bé pot molt ben ser que no es parli o no s’insisteixi gaire en la moral de l’esforç, el gust per la feina, l’ànsia d’anar més enllà de l’oci confortable. Perquè stricto sensu tot això no és un deure, sinó que sorgeix d’un estat d’ànim, d’una manera de pensar i d’una manera de voler ser fruit de la llibertat, del que cadascú creu que ha de ser la seva vida, la seva realització. És quelcom de més profund que simplement un joc de drets i deures. Tot això és fruit d’una formació fonda, vital. Que, repeteixo, poden donar l’escola —més enllà de l’educació per la ciutadania—, la família i l’ambient cultural i de valors en què cadascú es mogui. És a dir, de l’ambient de la societat.

La nostra societat està preparada per a això?



I ara, l’epíleg: La nostra societat i el nostre país disposen objectivament dels actius necessaris per passar d’una cultura de l’oci i, finalment, de la decadència a una cultura de creixement cívic i ètic, i conseqüentment social i econòmic, cultural i polític? La meva resposta és sí. Rotundament, SÍ.

En més d’un editorial hem fet la llista d’aquests actius nostres. Ho tornarem a fer. Ja que perquè la gent de menys de quaranta anys es decideixi a afrontar aquest repte ha de poder saber que el país i, per tant, ells mateixos tenen en tots sentits prou potencialitat per tenir una justificada ambició.



15 d’abril





DEL SENTIT I DEL VALOR DE LES PARAULES. I DE LA SEVA DEGENERACIÓ



Les paraules són importants. Algunes, molt importants. Perquè defineixen i exigeixen. Perquè defineixen el que ha de ser l’acció personal i col·lectiva. I perquè comprometen.

Aquesta mena de paraules són bàsiques —imprescindibles— per al bon funcionament de la societat. Per al bon funcionament concret, podríem dir, d’una manera molt repetitiva, per al bon funcionament funcional. Però també, i sobretot —a condició que siguin sinceres—, per al bon funcionament cívic i social.

Ja sabem que d’ençà que el món és món en el llenguatge en general i en la relació entre les persones i els col·lectius sovint hi ha un punt d’ambigüitat. No sempre s’aplica al peu de la lletra allò d’«al pa, pa i al vi, vi». No sempre els humans ens hem de dir exactament el que pensem els uns als altres. No fer-ho ajuda a la convivència i a la relació.

Però això no pot arribar al punt que paraules d’alt contingut ètic i social perdin totalment el sentit. O serveixin per enganyar. Perquè la societat necessita que un conjunt de paraules i de conceptes, d’actituds i de valors que constitueixen l’entramat moral i cívic d’un país o d’una societat i, en general, d’una relació, no es trenquin. L’entramat que fa possible un treball i un projecte conjunts i un grau suficient de convivència. Quan algunes d’aquestes paraules degeneren, el perjudici col·lectiu és molt greu.

A Espanya això ha passat amb la paraula solidaritat. Poques paraules com aquesta deuen ser tan utilitzades en el llenguatge polític. I tan mal utilitzades. Utilitzades d’una manera enganyosa. En més d’un terreny. I especialment en el camp de la solidaritat territorial dins Espanya.

Ens diran que és lògic que tothom escombri cap a casa. I és cert. Però si això es fa amb desmesura i d’una manera molt sistemàtica i sectària, la solidaritat real, ni que sigui imperfecta, deixa d’existir. I l’argument de la solidaritat esdevé una mentida. I el clima positiu i de confiança que necessita un país i una societat s’esquerda o es trenca.

A Espanya aquest mal ús de la paraula solidaritat és molt general i molt profund, i arriba sovint al cinisme més descarat. Sobretot, s’empra en relació amb Catalunya. Dues anècdotes ho il·lustren.



1. Un polític socialista molt important, que havia estat president d’una comunitat autònoma, en el curs d’un debat sobre el tracte financer molt injust que s’aplica a Catalunya, i acabats els arguments per rebatre la queixa catalana, talla la discussió secament dient: «Además, la solidaridad solo debe aplicarse a los bienes ajenos. No a los propios».



2. Un altre polític molt important, aquest popular i també aleshores president d’una comunitat autònoma, amb motiu d’un tema concret relacionat amb el finançament autonòmic, al meu raonament que el tracte que rep Catalunya és injust, talla d’una manera abrupta dient: «Lleva usted razón, pero a nosotros nos va bien así y no hay más que hablar».



Això —cal subratllar-ho— dit per personalitats de molta importància a nivell dels seus partits i de l’Estat. Un nivell que dóna al fet una particular gravetat.

D’anècdotes així en podríem explicar moltes. La política espanyola —amb el PSOE i el PP— ha estat aquesta des de fa anys. Però, de fet, els únics que ens hem cregut això de la solidaritat hem estat els catalans. I l’hem defensat en el marc polític espanyol. Sovint contra els nostres propis interessos més immediats, però essent conseqüents amb l’interès general i amb una visió justa de la societat. I, lògicament, creient que seria bo per a l’equilibri, la convivència, el respecte i la justícia en general, i també envers Catalunya. Però no ha estat així.

Hem estat conseqüents i lleials. Perquè era un deure cívic, i perquè és veritat que una societat que no practica la solidaritat tard o d’hora té problemes greus. De fet, a Espanya la política i el discurs demagògics i mentiders que s’han practicat expliquen bona part del malestar territorial que hi ha. Malestar polític, econòmic, per l’aigua i per determinades infraestructures. I pitjor, expliquen les actituds envejoses i rancunioses que ho impregnen tot. L’Espriu parlava del valor i del sentit de les paraules nobles. Que, com abans he dit, comprometen. A Espanya, almenys respecte a Catalunya, el sentit del compromís s’ha perdut. I, de moment, pot semblar que no passa res. Si de cas, passa, deuen creure, als catalans. Aquesta és avui la realitat. Però el respecte a les paraules i al que signifiquen és el que a la llarga ha d’acabar jugant a favor nostre, si no acceptem el que ara passa resignadament i sense dignitat. I sense una íntima convicció. Perquè el catalanisme ha estat i ha de seguir essent un moviment fonamentat en valors com el respecte, el compromís, la creativitat, el civisme, la feina ben feta, la creació de riquesa, etcètera. I una solidaritat no tramposa, dins i fora de Catalunya.

Ha de basar-se en això. No en la moral de l’espavilat o de l’aprofitat.



22 d’abril





L’IMPRESCINDIBLE FONAMENT ÈTIC DEL CATALANISME



Per totes bandes sorgeixen propostes per reflexionar sobre el moment actual de Catalunya i sobre el seu futur. Senyal que alguna cosa no ha funcionat bé a la nostra societat i al nostre país, i que hi ha inquietud sobre els reptes que ara tenim plantejats, sobre les possibilitats que tenim de redreçar el nostre rumb i sobre com els catalans orientarem la nostra acció col·lectiva.

Durant tot el segle xx, a Catalunya el catalanisme ha jugat un paper molt principal. En tots els sentits. Ha impregnat el nostre projecte col·lectiu i li ha donat força i impuls. Així ha estat en el terreny de la identitat, del sentit del bé comú, de la cultura, del sentiment i de l’emoció, de l’economia, del progrés social, de la configuració de la nostra imatge, etcètera. I dels nostres projectes. Malgrat dictadures i guerres, i malgrat llargs períodes de persecució, i malgrat grans canvis socials i demogràfics, i malgrat alguns errors interns, el resultat del segle xx ha estat bo. I hem arribat al nou segle amb incerteses a l’horitzó i amb increment de pressions hostils, però amb la constatació que continuem tenint un paper a jugar. Amb la constatació també, però, que cal posar al dia alguns dels nostres plantejaments polítics i intel·lectuals. I canviar algunes de les nostres maneres de fer. I per això és lògic que apareguin propostes de renovació del catalanisme.

En el marc d’aquesta renovació pot ser que apareguin propostes polítiques noves de relació amb Espanya, de vertebració interna de Catalunya i de tantes altres coses. Propostes noves que ens facin canviar idees que teníem molt arrelades. I haurem de ser capaços de fer-ho. Però hi ha dues coses que no podem canviar. La primera és tan evident que no cal insistir-hi gaire. Catalunya ha estat un poble durant segles i ho ha de seguir essent. Un poble capaç de donar a la seva gent substància, coherència, creativitat, convivència, equilibri, autoestima, força moral. Capaç de crear una societat de qualitat. La segona cal tenir-la molt en compte i podria passar que no fos prou presa en consideració, i és que el catalanisme no ha estat només un projecte polític o econòmic o cultural, ha estat sobretot un projecte moral. Ha pretès —ho repeteixo— fer de Catalunya un país de qualitat i per tant basat en actituds i plantejaments d’alt nivell ètic i social. Enumerem-ne uns quants.

El sentit de la responsabilitat individual i col·lectiva. La idea que llibertat i responsabilitat són indissociables. Creure en el propi esforç com a factor bàsic de progrés i benestar. Creure que una societat s’ha de basar en les lleis i en les institucions, però també en un alt sentit del civisme. La idea que drets i deures són les dues cares indissociables de la moral política i social. El sentit del bé comú. L’aspiració a l’excel·lència, o almenys a un bon nivell.

La valoració de la feina ben feta. La tenacitat i la idea que res no ens serà regalat.

Tant o més que en les formulacions polítiques i ideològiques, el catalanisme es va basar en aquests valors. Valors, per cert, difícils de conservar o d’enfortir en un ambient social i intel·lectual de relativisme exacerbat. De cessió constant a la facilitat.



Els països que funcionen són societats amb un contingut cívic molt alt. Amb forta consciència nacional, diguem-ne —si es prefereix i perquè permet desenvolupar millor el meu raonament—, amb un alt grau de patriotisme. Que vol dir estimació pel propi país. Respecte pel propi país. El catalanisme pretenia fer de Catalunya un país digne de respecte i d’admiració. Modern i equilibrat. Amb vocació d’excel·lència. Basat en l’esforç. Just i culte. Fer-ne un referent per a molts. I per això també volia que fos un país net. Que la gent no llencés papers a terra o no deixés els boscos bruts de deixalles. Que hi hagués urbanitat. No pretenia que Catalunya, o Barcelona, destaquessin pel soroll i la permissivitat. El patriotisme demanava a la gent un esforç de qualitat en tots els terrenys, dels més alts als més senzills. Perquè uns i altres responien a la mateixa motivació. I li demanava seriositat.

Aquest era, tant com la reivindicació política i nacional i com l’impuls econòmic, un element fonamental de la seva força. I el que el feia atractiu: als catalans de sempre, als acabats d’arribar i als forasters i estrangers.

Qui ho predica això? Qui contrasta la tendència molt forta a considerar-ho fora de temps? Qui recorda que el nostre ideal era allò de l’Espriu del «Nord enllà», un compendi del civisme, de la qualitat, del respecte? Qui explica que els països que aguanten són aquells que malgrat el gran canvi dels últims cinquanta anys continuen conreant el civisme i els valors sòlids?

Alguns ho intenten. Esperem que, vistos els resultats del relativisme a ultrança, d’altres se’ns afegiran. I en tot cas des d’ara tothom que pensi en la renovació del catalanisme que tingui ben present això: aquesta renovació no es produirà sense un reforçament del seu imprescindible fonament ètic.



6 de maig





I ERA PROFECIA…



Vàrem dir fa uns mesos que si després de tot el que havia passat les eleccions del 9 de març donaven un bon resultat als socialistes i als populars significaria que a Catalunya i als catalans se’ls pot fer qualsevol cosa i no passa res. I així ha estat. L’administració socialista —de Catalunya i de tot Espanya— va ser premiada amb generositat, i fins i tot els populars varen millorar una mica. No discutirem el dret de la ciutadania de votar el que vulgui. Simplement fer notar que ha passat el que ja vàrem pronosticar i que era ben fàcil de preveure. Era profecia…

La conclusió de tot Espanya, i no cal dir del món polític i administratiu de Madrid —sense distinció—, és la que vàrem anunciar: als catalans se’ls pot maltractar, se’ls pot menysprear, se’ls pot enganyar, i no passa res. I des del 9 de març ho han estat fent amb tots nosaltres, començant per la Generalitat. Amb tot, i ara especialment amb el finançament.

No es tracta que ens recriminem els uns als altres més del necessari. Simplement es tracta de dir que no tindrem força per fernos respectar si cada cop que ens fustiguen els donem les gràcies.



I ara això ha arribat a un extrem que ni els més desconfiats havíem previst. Ni els més propers al govern socialista i al president Rodríguez Zapatero. Ni el president Montilla ho havia previst. Ara pretenen que, digui el que digui una llei com l’Estatut de Catalunya, no toca parlar de finançament. Els que són contraris al fet que l’actual sistema s’analitzi amb transparència i objectivitat, els que han fet seu allò de «la solidaridad hay que practicarla con los bienes ajenos» (frase de patent socialista) o de «tienen ustedes razón, el sistema es injusto con los catalanes pero a nosotros nos va bien y punto» (frase de patent popular), ara diuen, en contra del que diu la llei, que ja en parlarem més endavant. I tenen la gosadia d’argumentar-ho amb apel·lacions a la responsabilitat. «Sean ustedes responsables.» I això ho diuen a un país i a unes forces polítiques que han demostrat amb escreix la seva comprensió, la seva lleialtat i la seva responsabilitat.

Diuen que hi ha crisi econòmica, i que s’ha de deixar per no se sap quan la discussió de la revisió del sistema. Posant d’entrada, des de la comunitat autònoma més socialista fins a la més popular, passant per la vicepresidenta De la Vega i el vicepresident Solbes, unes condicions negatives per Catalunya.

Realment hi ha crisi econòmica? Crèiem que ja s’estava notant, però el president Rodríguez Zapatero, molt enfadat, ens va dir que no era veritat i que parlar-ne era antipatriòtic. Diuen que no ens poden millorar el finançament perquè s’han de dedicar a lluitar contra la crisi, però silencien que durant anys s’han negat a admetre que si hi ha superàvits és en bona part perquè amb el sistema actual el creixement econòmic beneficia la caixa central (per exemple, la Seguretat Social), però perjudica les autonomies —especialment Catalunya—, que han d’atendre noves i creixents necessitats socials. I a banda d’aquests i molts altres arguments n’hi ha un: la llei és la llei, també si la llei és l’Estatut de Catalunya. I s’ha de complir. És una exigència de justícia. I de seriositat, que és una cosa de la qual la política espanyola comença a anar escassa.



En les discussions d’aquests últims dies hi ha hagut dos fets de signe oposat. Un de negatiu ha estat la intervenció de l’expresident Felipe González. Una intervenció desgraciada. Ell sap, i ens consta que ho sap, que el finançament de la Generalitat és injust. I que el concepte de solidaritat, tal com ara s’aplica, és viciat. També sap que quan no hi ha tants diners a repartir com anys abans se’n reparteixen menys, a tothom, però això no priva que es pugui discutir, quan per llei i per ètica toca, si s’ha de modificar o no el sistema.

L’expresident Felipe González faria bé de recuperar el seu antic assessor en aquests temes a la Moncloa, el senyor Antoni Zabalza, que ha escrit, textualment, que el sistema actual, tal com s’aplica, porta «al superávit en el ámbito del Gobierno Central» i que «algo falla, y ese algo no es la gestión de los gobiernos autonómicos». Tot plegat té efectes especialment negatius a Catalunya, per la seva estructura social i demogràfica, pel paper econòmic que li toca jugar i per fets específics propis no generalitzables a totes les autonomies.

És bo en canvi que el president Montilla hagi contestat amb claredat, contundència i bons arguments als senyors Rodríguez Zapatero, Felipe González, Chaves, etcètera. Si aquesta contundència es manté, si l’energia inicial no es dilueix, ni que sigui de mala gana, a molts llocs d’Espanya —i al PSOE i el PP— hauran de revisar plantejaments que ja no responen ni a la justícia ni tan sols a la solidaritat.



13 de maig





DUES MANERES (DOLENTES) DE FER POLÍTICA



La valoració que es fa de la política i dels polítics és baixa. De vegades fins i tot molt baixa. Però alhora la política és del tot necessària. Sense política, i sense bona política, un país no pot anar endavant.

Podríem discutir si el conjunt dels nostres polítics mereix o no la baixa valoració que l’opinió pública els dóna. És un tema molt important que mereixeria alguna cosa més que la clàssica enquesta superficial que se’ns ofereix cada dos per tres.

Però el propòsit d’aquest editorial no és aquest, sinó assenyalar algunes inclinacions que —d’entrada o per degradació progressiva— malmeten la política. Concretament ens concentrarem en dos punts.



1. És molt convenient que aquells que es vulguin dedicar a la política ho facin amb una raó positiva per fer-ho. Que els mogui un motiu positiu. Que no hi vagin només pel que en podríem dir un cert gust per l’aventura, o ja d’entrada per fer carrera. No es pot demanar a tothom que el mòbil sigui només l’esperit de servei desinteressat, però si d’entrada els valors ètics i l’esperit de servei no són forts l’exercici de la política ràpidament perdrà qualitat. Em permeto transcriure un text sobre això: «Si la política fos simplement un joc de vanitats, un xoc d’ambicions personals, un instrument d’encimbellament social i econòmic, un terreny de joc del sectarisme i de les rancúnies, si només fos això o fos principalment això, significaria que realment no hi ha política i sense política un país va a la deriva. Perquè per malament que es jutgi els polítics, i per més que merescudament de vegades sigui elogiada la societat civil hi ha una cosa que no es pot oblidar: sense política no hi ha acció col·lectiva, sense política no es prenen decisions, sense política l’impuls bàsic d’un país no es canalitza, no esdevé força motriu».

Aquest és un primer risc a evitar si volem tenir una bona política a tots nivells.



2. N’hi ha un altre: considerar que l’únic objectiu de la política és ocupar i conservar el poder. No fa gaire, un prestigiós sociòleg definia un determinat grup de polítics com a «professionals competents, si per competència política s’entén la capacitat d’aconseguir i conservar el poder».

Quedi clar que aquest punt —aconseguir i conservar el poder— és part molt important de la política. Essencial. No es pot fer política sense aquesta ambició. Però tampoc no pot ser l’única, ni s’ha de perseguir aquest objectiu com sigui, avantposant-lo a l’interès general pels mitjans que sigui. Hi pot haver política sense ètica, i pot ser útil a segons qui o a segons quin partit, però acaba essent molt perillosa per al país, ja que per conservar el poder no cal que el bé comú sigui prioritari. Prioritari en aquest cas és tenir art i ofici, habilitat comunicativa i disciplina interna. I com un practicant molt intel·ligent i amb poques manies em deia d’aquesta mena de fer política: «Si arribes al poder arrapa-t’hi com una heura s’arrapa a una paret, de tal manera que no la podran arrencar sense malmetre la paret».



La política no és ni pot ser angèlica. És dura, molt dura. Ho és per a tothom. I si l’objectiu és simplement apoderar-se d’una societat sense gaire manies s’entén que aquestes maneres de fer política siguin pràcticament les úniques vàlides. Però no si es pretén crear un país i una societat al servei de la gent i amb valors individualment i col·lectivament positius.

Tot això val per a tothom. Per a tothom. Però especialment per a la gent jove o no tan jove però en procés encara no consolidat de compromís polític. Sobretot a Catalunya, que és un país amb dèficit polític i institucional i en què la qualitat de la gent és més necessària que en altres països. El sentit del compromís i de l’exigència són a casa nostra més necessaris que enlloc. A cap país la política està lliure de demagògia, d’engany, de sectarisme, de manipulació, de potineig, d’abús de poder… Tampoc no ho està a Catalunya. I amb això passa com amb la mala herba que creix en un camp de blat: si n’hi ha molta i és molt alta, el blat s’asseca i es mor. El que preocupa és que aquestes dues maneres de fer política es donen a Catalunya, i no poc.

Tot això val per a tothom, insistim, del primer al darrer, del més jove al més vell. Però és especialment important que els joves amb honesta i generosa vocació política ho tinguin molt en compte. Ara, d’entrada, i amb el temps. Això, més que cap altra cosa, pot contribuir no solament a contrarestar la mala imatge dels polítics, sinó a proporcionar a Catalunya una classe política de molt alt nivell.

Repeteixo: si hi ha joves que s’hi apunten amb aquesta mentalitat.



20 de maig





LA CASTA



A l’editorial de fa vuit dies vàrem dir que la salut política d’un país depèn molt de la qualitat moral dels seus polítics. Amb especial referència als joves que estan descobrint i encaminant la seva vocació política. Avui volem insistir en una altra xacra de la política, capaç d’asfixiar i de fer degenerar la societat. És el que els italians en diuen «la casta». Avui recomanem un llibre italià que porta aquest nom i que en parla.7

Què és «la casta»? Itàlia ha estat ofegada per la casta, i això explica bona part de la seva decadència. Tot i que també és possible que la decadència sigui un bon caldo de cultiu per la creixent exuberància de la casta.

La casta s’estructura en diversos àmbits:



1. L’àmbit polític. Proliferació desmesurada de càrrecs i més càrrecs polítics, de més assessors, d’alliberats per tot arreu. I de cotxes oficials a dojo, de xofers, etcètera, una multitud.



2. L’àmbit del funcionariat. A Catalunya havíem tingut com a fet positiu que era una de les que percentualment tenia menys funcionaris del conjunt de comunitats autònomes espanyoles. Fóra bo seguir essent molt vigilants, i saber resistir la pressió a favor d’un increment constant i excessiu de les plantilles, o de moure els nivells cap amunt.



3. Això ve estimulat per la tendència intervencionista de moltes administracions. I per les actituds que afavoreixen que molta gent jove busqui el seu futur en el funcionariat. Tot això pot conduir tant el funcionariat com la política a ser quelcom endogàmic o endoparàsit —que segons el Diccionari de l’Institut d’Estudis Catalans significa ‘quelcom o algú que viu dintre de l’hoste, i que més que servir-lo en viu’. I així, la política i l’administració poden arribar a ser instruments inútils i, fins i tot, malalts.



4. La casta té encara un altre àmbit: el dels gabinets d’estudi, les consultories, les empreses de relacions públiques, etcètera. Són necessaris, però quan proliferen molt cal començar a alarmarse des del punt de vista de la competència, de l’eficiència i de l’ètica.



I tot això sense entrar en la qüestió de la corrupció, que és un altre tema. Quan parlem d’ètica ara no és en aquest sentit, sinó en el de fer malament la feina que hom ha de fer, que ens hem compromès a fer i que ens paguen per fer. I en el sentit que la política i la funció pública no s’han de veure com una eina de carrerisme.

De tota manera, cal dir que en un marc poc ordenat i poc rigorós la corrupció és molt més fàcil. De fet, l’expressió «casta» s’ha lligat sempre a l’abús, la manca d’ètica i el mal servei.

Itàlia n’és un exemple. A no seguir. Però el mal està més estès. A Espanya —i a moltes comunitats autònomes—, a França, a Portugal, no tant, però també a Alemanya. I a Catalunya el perill hi és, i no poc.





No caldria advertir —però diguem-ho per si algú ho volgués malinterpretar— que tot això no és cap atac contra la política i les institucions polítiques, ni contra el funcionariat. Ben al contrari. És un toc d’alarma contra actituds i actuacions que acabarien ferint-les per dins o, fins i tot, podrint-les. Amb greu perjudici per a tota la societat. Sense una bona política i sense una bona funció pública un país s’encalla. Recula. Decau.

Per tant, aquest editorial és un crit d’atenció al possible deteriorament de les actituds que hi ha en el món polític i administratiu i al perill que el que havia de ser una classe política al servei del bé comú esdevingui una casta preocupada pel seu poder i no pel bé comú i que esclafi la societat.



26 de maig





L’HORA DE TORNAR A ANAR AMUNT



Moltes coses no han anat prou bé a Catalunya durant els últims anys.

Algunes per causes externes, d’altres per culpa nostra. És de justícia dir-ho. Però també és just fer constar que molta gent n’ha pres consciència, i ha fet autocrítica. A tots els nivells i en camps molt diversos: l’intel·lectual, el de la iniciativa econòmica, el polític, el moral —és a dir, el dels valors—, etcètera. I des d’aquest butlletí ho hem fet amb especial insistència. Hem dit, per exemple, que darrerament els catalans no ens hem agradat i no hem agradat, i que calia que ens analitzéssim i féssim autocrítica.

Ho hem fet, i ho hem de seguir fent. Amb serenitat i sense menystenir allò que tenim de positiu.

Però al fet que no ens haguem agradat i que no hem agradat, hauríem d’afegir-hi: «Ells no ens han agradat» —amb el benentès que «ells» són la resta d’Espanya. I encara hem d’afegir una altra frase: «I ells tampoc no s’haurien d’agradar». És a dir, si ells també s’autoanalitzessin no s’haurien d’agradar. Perquè ho han fet malament. I els ha faltat grandesa. Grandesa moral, que és una cosa que Espanya ha de tenir pel fet de ser un país amb pretensions, gruix històric i pel pes que té en tots sentits. Però, de moment, ells no s’autoanalitzaran, perquè viuen en un núvol. En un núvol de pura autocomplaença a mitja Espanya i de barreja de suficiència col·lectiva i de frustració —diguem-ne— sectorial, a l’altra mitja. Però, finalment, tots es troben en el núvol de l’èxit sobtat i inesperat, sense pensar que els núvols, poc o molt, més aviat que tard, es desfan, s’esfilagarsen. Fins que això no passi haurem d’aguantar moltes mostres d’hostilitat i de rebuig, molta petulància i la utilització hipòcrita de la paraula solidaritat.

No és feina d’aquest butlletí prendre partit davant de determinades decisions estrictament polítiques. Que d’una manera immediata és difícil que, de debò, ens siguin favorables o simplement justes. Però sí que, en el terreny que ens és més propi —el dels valors i sobretot les actituds—, dir què creiem que hem de fer ara.

No sense abans recordar —en un nou exercici d’autocrítica— que també els catalans hem caigut, a voltes, en aquest error poc intel·ligent de l’autocomplaença.

El cas és que ara ens hi hem de tornar a posar. Ja hem furgat prou en els nostres defectes i en els nostres errors i —tot i que hem de seguir tenint-los molt presents— hem de veure de què disposem per donar-nos un nou i poderós impuls endavant.



El 12 de novembre de 1982, el president de la Generalitat va inaugurar sota un gran tendal a la plaça de Catalunya una exposició amb el lema Catalunya endavant.

Va començar el discurs inaugural dient: «Aquest és un moment de crisi (…) que podria representar per a Catalunya la interrupció i la inflexió de 250 anys de progrés econòmic (…) i que podria ser una crisi d’identitat també molt gran, destructiva, d’una història secular i de la nostra realitat de poble». I va explicar que havia decidit organitzar una exposició, molt completa, dels «recursos morals, intel·lectuals i materials» de Catalunya. «Una exposició que sigui», va afegir, «una reacció contra la tristesa, contra la idea de l’erosió, contra la filosofia de la derrota».

La situació de Catalunya el novembre de 1982 era realment molt difícil. Ho era institucionalment, amb la LOAPA al damunt i tot el ròssec del 23-F, amb una aplicació molt negativa de la LOFCA i, per tant, amb una situació financera d’ofec de la Generalitat, amb un govern a Madrid molt hostil i molt potent (amb una recent majoria absoluta aclaparadora) i amb la crisi econòmica i social més greu que hem conegut, abans i després, des dels anys seixanta. Amb un atur que va arribar al 21%, amb crisi greu i punyent d’entitats financeres molt significatives. I aquell dia, fins i tot, amb inundacions destructives i morts a bona part del país. És en aquestes condicions que aquella exposició fou una crida a la confiança i a la voluntat. Aquella exposició i sobretot el missatge que d’una manera sistemàtica i creïble es va anar estenent per tot el país.



Ara tornem a viure un moment difícil i compromès. Diferent del d’aleshores. El vivim amb una economia més sòlida. Tot el país situat en un nivell més alt. Però en un context de riscos i de reptes molt seriosos. Reptes com la globalització i les noves tecnologies poden tenir molt més de positiu que de negatiu, però si no hi responem bé ens deixaran fora de la cursa. Com la immigració, que és la solució per a segons quines coses —certs aspectes de l’economia, per exemple— i problemàtica per a d’altres —la nostra cohesió social i la nostra identitat. Com l’evolució negativa de la política i de l’estat d’ànim de la societat del conjunt d’Espanya envers Catalunya. I a això cal afegir com a fet molt important un gran desconcert, una gran desorientació i un cert desànim de la societat catalana, tot plegat agreujat per una situació política plena d’incoherències i poc estimulant. I és això darrer —l’estat d’ànim collectiu— el que amb més urgència hem de canviar en termes positius. Segurament no pas fent una nova edició d’aquella exposició de 1982. Tampoc a còpia d’eslògans publicitaris com el de la «Catalunya optimista». Ni oferint espectacles penosos com el de la sequera i l’aigua. Però sí recuperant la memòria de tot el que Catalunya ha estat capaç de fer durant les últimes dècades. No cal fer una exposició, però cal veure sense un fals optimisme, sinó amb realisme, les coses positives, innovadores i creatives que hem fet durant els últims anys.

Per exemple, calibrem prou el salt que s’ha donat a Catalunya durant els últims quinze anys en el camp universitari i de la recerca? Calibrem prou que Catalunya hagi estat capaç de seguir essent una societat industrial, amb una gran densitat, malgrat les crisis, d’empreses que exporten i que inverteixen arreu del món? Que siguem molt l’economia espanyola que més exporta. I que més exporta productes d’alta tecnologia. I que, per tant, som competitius. Calibrem prou el que representa comptar amb una capital com Barcelona? Calibrem prou el que significa que l’única llengua i l’única cultura sense Estat convidades a la Fira de Frankfurt hagin estat les catalanes, en una edició situada entre les dedicades a països del pes demogràfic, cultural i polític de l’Índia i Turquia? Calibrem prou la densitat i el dinamisme del nostre associacionisme? Calibrem prou que tants sociòlegs d’arreu d’Europa afirmin que Catalunya és un dels països on millor funciona l’ascensor social? Ens adonem que de la nova generació, de la que va dels 25 als 40 anys, està sorgint gent amb molta iniciativa i empenta? Molta gent.

Resumint. Benvinguda l’onada d’autocrítica i, fins i tot, de desconcert que ens ha arribat. Haver fet autocrítica, haver baixat del núvol, aquest és precisament un dels nostres actius. Perquè serà més difícil que tornem a caure en la fatxenderia i la frivolitat, i més fàcil que recuperem el sentit de l’autoexigència i la responsabilitat, la consciència dels nostres límits, però sobretot de les nostres possibilitats. En el camp polític continuarà la batalla per l’Estatut, pel finançament, pel respecte de Catalunya, i Déu faci que surti bé. Perquè finalment les victòries col·lectives han de tenir una traducció política.

Però al mateix temps, tots plegats, polítics i no polítics, girem el cap envers els nostres actius. Els que hem esmentat i molts altres. I aixequem el país. És un bon moment per fer-ho. Perquè tenim més sentit de la realitat, perquè ja ha passat l’hora de les falses illusions, perquè sabem millor amb qui i amb què es pot comptar, perquè els nostres actius més sòlids han aguantat, perquè som més conscients de les nostres fallades i perquè estem redescobrint els nostres valors més positius.

3 de juny comptem amb el que comptem. afegim-hi seriositat



Per tornar a anar amunt, com dèiem a l’anterior editorial, cal seguir actuant per aconseguir un tracte just en el marc de l’Estat. Aconseguir que sigui respectat íntegrament el nou Estatut, i que sigui aplicat correctament. Aconseguir un finançament equitatiu, sense trampes. Requereix, per tant, una presència activa i intelligent en el conjunt d’Espanya. Amb tota la intensitat que siguem capaços. Això és imprescindible.

Però, sobretot, requereix un reforçament intern català. No només perquè actuar Catalunya enfora —a Espanya, a Europa i arreu— no serà eficaç si no som una societat forta, amb idees clares i amb actituds positives, sinó perquè, en tots sentits, la manca de solidesa, de seriositat i de qualitat no ens permetrà treure tot el profit que podem treure del nostre potencial. Catalunya endins i Catalunya enfora.

La nostra prioritat ara ha de ser de recuperació de la confiança, de la seriositat i del sentit del bé comú i de la responsabilitat individual i col·lectiva.

Posaré un exemple per il·lustrar, per una banda, que el nostre potencial és més gran del que de vegades pot semblar i, per l’altra, que per treure’n tot el profit ens cal més autoestima i, sobretot, un canvi d’actitud. I ho faré transcrivint la part final del discurs8 que vaig fer fa poc sobre la política de l’aigua. Concretament la que van fer els governs de CiU de 1980 a 2003, i la que ara es podria fer. És això darrer el que ara compta de cara a aquest «tornem a anar amunt» que reclamo. Deia:



Crec que el problema de l’aigua potser podria no ser tan dramàtic com de vegades el veiem. No ho seria, evidentment, si un dia portéssim aigua del Roine, és a dir, de la que és amb diferència la més gran reserva d’aigua de tot Europa, que són els Alps. No considero vàlids els arguments que exclouen aquesta possibilitat, però a efectes del meu discurs d’avui en prescindeixo. No en seria tampoc si de l’Ebre ens arribessin 100-150 hm3 a l’any. Que no seria cap disbarat, diguin el que diguin. Però també en prescindeixo. I així i tot crec que amb seny i seriositat —que és el que ens manca actualment, la seriositat— potser podríem resoldre el problema. Acceptant, amb resignació, que en la qüestió de la solidaritat ens estan entabanant. I que com deia aquell alt personatge: «La solidaridad solo hay que practicarla con los bienes ajenos».

Mirem si això es pogués solucionar amb un mix. I, repeteixo, a còpia de seriositat.

Imaginem un mix com el següent:



1. Dessaladores. En teoria, només amb dessaladores es podria resoldre el problema. Però no anem tan enllà, fem-ne només unes quantes. I, al mateix temps, agafem el compromís de produir l’energia que gastarem fent dessaladores. Tinguin present que la planta del Prat consumirà l’energia que gasta una ciutat de 250.000 habitants.



2. Utilització a fons de les grans depuradores del país per produir aigua potable, tema que ja he tractat abans.



3. Millor utilització dels pous, tot i que crec que això significa una aportació molt modesta.



4. Acord amb el sector agrícola per fer una política d’estalvi d’aigua. Crec que aquí sí que hi ha marge. I en el punt on han arribat les coses, i amb un plantejament que els pogués ser favorable, probablement el món pagès i rural s’hi avindria.



5. Consolidar la interconnexió d’ATLL amb el CAT.9 Sembla que finalment es farà, i que s’ha acabat la bogeria de voler desmuntar part de la canonada. És probable que almenys durant uns quants anys les comarques tarragonines tinguin durant bona part de l’any un excedent. Modest, però estem parlant d’un mix en el qual també hi caben les engrunes.



Ara bé, quin és avui el problema d’aquest mix? És la manca de seriositat, la incongruència i la demagògia que dominen la política catalana —i bona part de la societat.

Ho explico amb un exemple. És segur que quatre o cinc dessaladores podrien resoldre, en gran part, el problema. Però això ja he dit que ens obliga a produir o importar molta energia. I fins avui l’experiència ens diu que tant les centrals de cicle combinat com els parcs eòlics i les línies de transport d’energia —d’alta o no tan alta tensió, és a dir, des de la MAT a les Gavarres— topen amb molta oposició, amb una base social amb capacitat de pressió i sustentada durant molts anys pels partits del tripartit, i ara mateix per bona part del govern. I així no podem fer filigranes. Israel, per exemple, és la demostració que amb un riu escanyolit, pous bíblics, depuradores, un reg ben regulat, i sobretot amb seriositat, es pot resoldre el problema de l’aigua.

El problema de l’aigua a Catalunya no és només d’aigua. És de manera de fer.



A l’hora de fer balanç —i a l’hora de l’actiu i del passiu— haurem de constatar que no podem comptar amb una actitud ni comprensiva ni justa de la resta d’Espanya. En rebrem allò que sigui impossible negar-nos. Tant pel que fa a diners, com a aigua, com a poder polític, com a respecte. Això no vol dir que no haguem de seguir reclamant aquestes coses. Però essent conscients que les coses són com són. I que comptem amb el que comptem. Que no és poc. Que probablement és més que suficient per donar un fort impuls a la nostra economia i al nostre benestar, a la nostra presència en el món —tant des del punt de vista econòmic com d’imatge i de missatge—, a la nostra cultura i a la nostra identitat… Però a condició que administrem bé els nostres recursos, que ni políticament ni socialment no ens dediquem al potineig. Que tinguem una idea clara del bé comú i que construïm lideratges polítics, socials i intellectuals forts, capaços de fer-nos entendre i sentir. I, finalment, que tinguem una cosa tan senzilla com és la seriositat. Que hi ha massa gent que no en té, o que es comporta com si no en tingués.

Tot plegat, repeteixo, és possible. I és urgent.



És un esport fatigant, i que a més serveix d’excusa per a no fer res. Em refereixo a l’esport que consisteix a discutir hores i hores, a escriure articles i més articles i sobretot a fer enquestes i més enquestes sobre materialisme i postmaterialisme, sobre els valors dels joves i dels no tan joves, o sobre l’estat actual del civisme, etcètera.

Val a dir que també he practicat aquest esport, i de fet el practico. Però per això mateix puc calibrar la inanitat que pot arribar a tenir, i per tant la necessitat urgent que hi ha no de no fer més enquestes —sempre és bo de primfilar els resultats—, sinó de treure conclusions i, consegüentment i sense excuses, començar a actuar.

A l’hora de treure conclusions cadascú pot treure les seves. Lògic. És el que ha de ser. I una conclusió pot ser fer una altra enquesta. Segur que jo mateix encara creuré convenient fer-ne alguna més. Però l’esforç principal del món social i polític català ha de ser actuar sobre una realitat que ja coneixem prou bé.

I què sabem? Què coneixem prou bé?

Sabem que tenim una crisi de valors forts. Zygmunt Bauman diria que els nostres valors molt majoritàriament són líquids. És l’expressió que ha posat de moda.

Què s’entén per valors líquids? Són valors canviants o —dit d’una altra manera— valors fugaços que cal canviar cada dos per tres. Valors sense consistència i sense durada. I que, per tant, no reclamen compromís. Ni personal ni col·lectiu. En un interviu del 13 de desembre de 2005 a La Vanguardia Bauman es queixava que «necesitamos referencias sólidas, pero a nuestro alrededor todo ha devenido líquido». En castellà dirien que són valors de quita y pon.

Perquè si bé Bauman ha definit i donat nom als «valors líquids», no els valora positivament, com de vegades pot semblar llegint bona part de la literatura de casa nostra, que sovint, fruit de la mentalitat progre, dóna una visió esbiaixada del que realment es fa i es diu en el món de la més alta reflexió política i intel·lectual internacional.

Un exemple és el de Bauman i els valors líquids. Un altre és la imatge que ens presenten d’un autor ara de moda, George Lakoff. Considerat inventor del relat. D’això que ara en diuen amb èxtasi el relat, però que sempre ha existit, només que abans en dèiem discurs (però era i és el mateix). Quina era la força de Felipe González sinó el discurs, o el relat. O de Tony Blair. O de la senyora Thatcher. O de Kennedy. O de Reagan. I, probablement, d’Obama.

Però —atenció—, què diu Lakoff realment? Què els va dir als demòcrates al febrer del 2005, és a dir, després de perdre per segona vegada les eleccions? Els va dir: «Us insisteixo que heu de parlar a fons dels vostres valors, però no soleu fer-ho». I els recriminava que parlessin només de programes. I Bill Richardson deia també quan analitzava el perquè de la derrota que els demòcrates havien d’«amplificar el debat sobre els valors» i no deixar-lo en mans dels republicans.

I és així com es va definir el New Path, el nou camí que els demòcrates havien d’emprendre. Values, valors.

I naturalment, no valors líquids. Valors sòlids i operatius.

Obama és ja el resultat d’aquest canvi. Té un discurs basat en valors. I en valors sòlids, no líquids.



Però aquí seguim a la lluna.

Aquí seguim a la lluna amb les versions reduccionistes. Amb valors prims com un paper de fumar. I anem dient que això és el que ara toca. I que així passa a tot el món. Però no és veritat.

Ja hem vist que no passa als Estats Units. I no passa als grans països emergents: la Xina, l’Índia, de fet a tot Àsia, a Austràlia, a la seva manera en força països àrabs. És a dir, en els països que porten empenta. Tenen conviccions i practiquen el compromís.

I és veritat que passa força a Europa. Però tots sabem que Europa és un continent amenaçat de decadència, que urgentment ha de reaccionar. I que alguns països ho estan fent. Però no nosaltres, a Catalunya.

I preguntem-nos: continua tenint sentit el compromís?, segueix tenint sentit l’assumpció de responsabilitat?, segueix tenint sentit la fidelitat?, allò que Kennedy en deia «l’acceptació de la càrrega de responsabilitat»?, segueix tenint sentit el patriotisme?, cal que acudeixi novament a Kennedy per no fer somriure? Tornar a allò d’«americans… pregunteu-vos què podeu fer vosaltres per Amèrica».

Algú creu que amb valors líquids molta gent que durant quaranta anys es va mantenir fidel a la democràcia, a l’ideal d’un país just, a Catalunya, hauria aguantat? Per posar només un exemple, aquest ben de casa. A les seves memòries Josep Benet explica que el matí del 27 de gener de 1939 pel carrer Gran de Sant Andreu va veure passar les tropes franquistes camí de Badalona, Mataró, Granollers, camí de la definitiva derrota de la democràcia i de Catalunya. En aquell mateix moment va prendre un compromís: «Dedicaré la meva vida a lluitar contra això. I a favor de la democràcia, d’una societat justa i de la llibertat de Catalunya». I ho va fer. I com ell, molts d’altres.

Això no té res de líquid. Per tant, és que el gest de Benet va ser ridícul?

Potser l’exemple és una mica extrem —no tothom pot prendre compromisos d’aquest abast— i és clar que la situació d’avui no és la d’aleshores. Però també és difícil i preocupant en certs aspectes. Amb prou risc perquè sense valors consistents i sense un agut sentit del compromís no ens en sortim.

Tornem al començament. Seguim fent totes les enquestes que calgui. Però no les fem servir d’excusa per no reaccionar. No les fem servir de tapadora per abandonar-nos a l’anar tirant i a un dolç estancament. És a dir, continua essent l’hora dels sociòlegs, però és urgent que sigui, també, l’hora dels mestres, dels pares, dels intel·lectuals, dels poetes, dels mitjans de comunicació, de tothom que tingui capacitat de mestratge i sigui capaç de reaccionar contra l’estovament i la manca de consistència.

També dels polítics, és clar.



25 de juny





QUè ESTÀ PASSANT?



Estan passant coses molt importants i negatives des del punt de vista català. (També n’hi ha de positives, però d’aquestes en parlarem un altre dia.)



1. L’opinió pública espanyola, a tots els nivells —des dels nivells més alts fins a l’home del carrer, passant pels mitjans de comunicació— i en tots els àmbits —des del polític a l’intel·lectual passant per l’econòmic—, és a dir, l’actitud general respecte a Catalunya és hostil.



2. Sobre el nou Estatut pesen amenaces molt greus, tant en l’aspecte competencial com en el referent al finançament. Fora de Catalunya també ha agafat una molt mala orientació el que en podríem dir el paper, el sentit i la consideració del que ha de ser Catalunya a Espanya. Tot això amb possibles greus conseqüències per a la nostra capacitat d’actuar eficaçment en l’economia i en les infraestructures, en la immigració, en la cohesió i en el progrés social, en la defensa de la nostra manera de ser.



3. Alguns conceptes que la Transició va introduir i que contribuïren positivament al progrés i a la convivència generals d’Espanya —Catalunya inclosa— ara estan viciats o simplement negats. Un és el concepte de solidaritat, que ha perdut el caràcter inicial positiu i creador de convivència i d’autoexigència que tenia.

L’altre, el caràcter autènticament plural d’Espanya. Espanya està tornant a la idea de las peculiaridades i a l’actitud hostil contra tot allò que representi una personalitat pròpia forta i ben diferenciada, basada en llengua i cultura, consciència històrica i sentit col·lectiu, projecte col·lectiu i autonomia real, política i institucional.



Des d’aquests editorials hem insistit molt en la part de responsabilitat que hi pugui haver per part nostra en la situació actual. Però, en canvi, no hem insistit prou en el mèrit molt gran que Catalunya i el catalanisme han tingut en l’evolució positiva d’Espanya durant els últims 40 anys. Molt gran.

Així fou durant el franquisme, així fou en la Transició, així ha estat fins avui mateix. Aportació en més d’un moment de crisi. Generosa. Sumats i restats tots els factors, no estem en deute. Al contrari.

Probablement ho haurem de recordar. No és gens segur que ens sigui reconegut. Simplement per recuperar l’orgull i la seguretat de qui ha complert tant o més com el que més.

Però ara el que és urgent és entendre bé de què va l’actual actitud agressiva envers Catalunya.

De què va?

O, dit d’una altra manera, què volen ara des de la resta d’Espanya?

Volen, senzillament, que Catalunya com a país, com a llengua, com a cultura, com a personalitat ben definida i amb capacitat d’elaborar projectes propis de tota mena, que tot això vagi esdevenint cada cop més prim, més marginal. I tot això, ara, des de la petulància i amb creixent agressivitat.

Fins i tot, alguns han arribat a dir, referint-se sobretot a la llengua catalana, «ya empieza a ser hora de desenchufarles la respiración asistida».

Com explicàvem a l’editorial del 12 de juny de 2007, «Todavía o MAI», fa pel cap baix 400 anys que hi ha endegada una acció d’assimilació de tot allò que estrictament dins Espanya té una personalitat pròpia. De tot allò que, com deien al segle xix i s’explica a l’esmentat editorial, «todavía es diferente… todavía no es uniforme».

I és en aquest context que, a part de molts altres elements de pressió (finançament, Tribunal Constitucional, molts mitjans de comunicació…), apareix al Manifiesto por la lengua común. Que pretén llevar a la llengua catalana aquells instruments i mecanismes de defensa que necessita per mantenir la seva vitalitat. Instruments i mecanismes que, per cert, no han perjudicat en res l’aportació de Catalunya al progrés democràtic, social i econòmic espanyol, ni tampoc han perjudicat gens ni mica la convivència ni les actituds de respecte dins Catalunya mateix. I que vol llevar a Catalunya tota possibilitat d’actuar com a col·lectivitat, tot recurs als drets col·lectius. Ens vol prendre tota possibilitat d’elaborar un projecte col·lectiu propi, encara que estigui encaixat —com ha estat i és el cas de Catalunya— en el marc espanyol i en el marc europeu.10

«Desenchufemos de una vez», diuen ells.

Afortunadament, el malalt —Catalunya— no està tan greu.

Hi ha preocupació per la situació econòmica. Preocupació a tot Espanya, preocupació a tot Europa. I a Catalunya. Però a casa nostra amb més solidesa econòmica que a gran part d’Espanya.

Hi ha preocupació per la competitivitat en general. Però si en alguna cosa hi ha hagut un tomb important a Catalunya ha estat en el camp de la recerca i, també, de la internacionalització.

Hi ha preocupació per la immigració, tant socialment com pel que fa a la identitat catalana. I certament el risc és gran. Però si algun país a Europa ha demostrat tenir capacitat integradora, i capacitat d’ascensor social, som nosaltres.

Hi ha preocupació per la nostra llengua, i ja hem dit que té molta pressió al damunt, però deu ser prou forta perquè se l’ataqui amb la barroeria amb què ho fa el Manifiesto. I perquè els posi nerviosos l’èxit de la immersió lingüística sense provocar tensió social.

I, finalment, podem ser dialècticament prou forts per plantar cara als tergiversadors de la solidaritat («la solidaridad solo hay que practicarla con los bienes ajenos», diuen), de la realitat de la política i de la convivència lingüística a Catalunya, i de la realitat històrica —referent al que ha estat el procés polític i institucional, econòmic i social de tot Espanya, i del mèrit que cadascú hi ha tingut. Del mèrit que Catalunya hi ha tingut.

No hem d’anar a aquest combat amb ànim acomplexat. I poruc. Tampoc amb petulància ni fatxenderia. Però amb decisió i confiança. Sense por. I sense respecte per qui no ens respecti.



1 de juliol





CONSISTÈNCIA INTERNA, CONDICIÓ DE RECUPERACIÓ



Darrerament alguns d’aquests editorials s’han referit a com Cata­ lunya, que fa uns anys que passa un període d’un cert desconcert i de sensació de no progressar prou, ha de ser conscient que pot i que ha de reaccionar.11

Un dia, aviat, parlarem amb un cert detall dels actius que te­ nim. El desconcert a què m’he referit, que és com una mena de boira baixa, fa que no els visualitzem prou. Però avui el que prete­ nem és fer entendre que per treure profit dels nostres actius i esde­ venir novament país referent i d’avantguarda el primer que cal és que el país sigui realista, sigui seriós i sigui consistent. Segueix es­ sent vàlid que «el nostre món és el món» i que hem de fer bé les coses a fi de superar les limitacions pròpies o que ens vulguin im­ posar. Per tant, que quedi clar que el que segueix no és cap invita­ ció a l’encongiment, ben al contrari. Però per ser capaços d’aprofi­ tar tot el nostre potencial ens cal ordenar bé les idees, ser conscients dels nostres actius i dels nostres passius, reforçar la nostra confian­ ça, optar per l’ambició, reforçar els nostres valors cívics i ètics. És a dir, cap mena d’encongiment, cap mena de renúncia a grans ho­ ritzons, però reforçament de la nostra consistència interna.

Fer tot això afecta tota la societat. Si es fa amb efectivitat crea un impuls bàsic. Però requereix, a més, una acció política. Sense bona acció política, l’impuls bàsic del país no es canalitza, no es­ devé força motriu.

Dit això, ja queda clar el sentit del llistat de coses que al nostre entendre cal que el país faci amb urgència per «tornar a anar amunt».



1. Fer recompte dels actius i mobilitzar­los tots. Que en tenim.



2. Sobre aquesta base, crear una nova atmosfera més confiada i optimista.



3. Fer-se a la idea que hi ha camps en els quals només pot comptar amb si mateixa (exemple recent de l’aigua).



4. Per tant, aprofitar a fons allò amb què sí que podem comptar. Allò que fonamentalment depèn sobretot de nosaltres mateixos.



5. Buscar camps d’acció on puguem actuar sense especials handicaps. Per exemple, desenvolupar-nos econòmicament molt de cara enfora.



6. Apostar molt per l’excel·lència. I, per tant, superar l’actitud de recel pròpia de sectors catalans importants.



7. Tot això amb una defensa identitària aferrissada. Amb to positiu i integrador, però molt enèrgica.



A tot això, més aviat de caràcter polític, cal afegir algunes actituds que creen mentalitat positiva.



A. Consciència d’un gran repte. D’un perill, però també d’una oportunitat.



B. Crida a la seriositat i a la responsabilitat.



C. Recuperar la moral de l’esforç. Hi ha massa mentalitat de poc esforç.



D. No aturar-se en l’autocrítica, ni en el masoquisme.



E. Combatre la cultura del no.



F. Combatre la facilitat i l’incivisme.



G. No actuar amb precipitació ni esverament.





I tot això vol dir capacitat d’elaborar programes. Programes sectorials, però que formin part de tot un projecte global. D’un projecte de país. I dotar-lo de sensibilitat i emoció.



Tot això és a l’abast de la nostra societat. De la nostra societat i del nostre món polític. I, especialment, del món polític pel qual Catalunya i la seva gent —el país i les persones— són prioritaris. Però per reeixir ens cal reforçament de la nostra mentalitat, dels nostres valors i de les nostres actituds positives.



8 de juliol





UNES QUANTES CONCLUSIONS



Un cop passada la temporada d’eleccions i de congressos, i amb l’experiència de trenta anys de democràcia, d’autonomia i de canvis molt profunds a Espanya i a Catalunya, es poden treure unes quantes conclusions. Conclusions sobretot sobre el paper i el lloc de Catalunya dins Espanya, a tenir en compte en la nostra acció futura.



1. Fer pedagogia a la resta d’Espanya sobre Catalunya —explicar què som, què volem realment, com aspirem a ser útils en el conjunt de l’Estat, etcètera— i mirar de crear una imatge positiva en el conjunt d’Espanya té molt poca o cap efectivitat. Mirar amb aquesta pedagogia de crear una imatge positiva de Catalunya i desmuntar el rebuig latent o manifest que hi ha contra Catalunya és inútil si es fa des de Catalunya i si ho fan catalans.

La pedagogia potser seria bo que la fessin els no catalans. I els hem reclamat molts cops que ho fessin. Però no ho fan. De fet, molts fan el contrari, tots alhora o ara els uns ara els altres.

Per tant, no ens hem d’entestar a fer pedagogia. Hem de ser el que som, sense desinteressar-nos del conjunt espanyol, però per ara sense esperar-ne ni comprensió ni complicitat.



2. Això no vol dir que haguem de buscar l’enfrontament. Simplement no hem d’anar adelerats intentant que ens entenguin o ens considerin. Miquel Roca ho va dir fa poc12 amb molta precisió: «El discurs de la nova etapa no el trobarem en la confrontació amb Madrid sinó en l’afirmació des de Catalunya». O bé: «No hem de viure obsessionats perquè Madrid ens entengui».



3. Hem de ser ben conscients que a Espanya la paraula solidaritat, almenys en referència a Catalunya, és d’una radical insinceritat. «La solidaridad hay que aplicarla solo en los bienes ajenos», deia el president socialista d’una comunitat autònoma. I «es verdad que el sistema es injusto» (amb Catalunya) «pero a nosotros nos va bien. O sea que punto», deia un altre president, aquest popular. Tots dos considerats homes amb mentalitat d’Estat. No cal que ho diguin, la realitat ho confirma cada dos per tres.

Amb els diners, i amb tot. Fa poc s’ha vist també amb l’aigua. I realment seria més fàcil rebre aigua de França que d’Espanya. Per cert que el diari francès Le Monde, que hi va dedicar un article sencer, ho titulava així: «En Espagne avec l’eau, cha- cun pour soi».



4. O sia que hem de ser conscients que no podem comptar amb actituds benevolents. I si bé això, com ja hem dit, no ens ha de dur a extremar tensions, o a situar-nos en l’àmbit de l’enfrontament, sí que ens ha de fer entendre que podem comptar amb nosaltres mateixos, i no gaire més. Per tant, depenem sobretot de la nostra consistència interna. De la seriositat del nostre fer públic i privat, de la nostra feina ben feta, del nostre patriotisme, de la nostra cohesió, de la qualitat del nostre coneixement, de la nostra creativitat, de la consistència de la nostra societat, etcètera. Naturalment, també i molt, de la qualitat de la nostra política.

Tot això acompanyat d’un esforç de serenitat. Amb la ment freda i amb ganes d’entendre’s en el que es pugui, però sense ferse falses il·lusions. I sense —ells i nosaltres— deixar-se dominar pel ressentiment. En alguns sectors d’Espanya hi ha el perill del ressentiment del que abans creia que els altres anaven millor que ell i que ara els ha atrapat o s’hi acosta. A Catalunya hi podria haver el ressentiment del que se sent enganyat i decebut. Però el rebuig al ressentiment no equival a fer confiança ni a sentir-se obligat a acceptar tractes discriminatoris.



És molt dubtós que a hores d’ara en el conjunt d’Espanya hi hagi una reflexió seriosa sobre aquesta qüestió. Encara estan massa sorpresos i autosatisfets per l’èxit dels últims quaranta anys. I no estan en condicions de reconèixer la participació molt important que en molts terrenys hi ha tingut Catalunya.

Però des de Catalunya sí que hem d’analitzar les nostres fallades. Sobretot les d’aquests últims anys. Des d’aquest editorial hem criticat sovint les manifestacions de fatxenderia ofensiva, o d’incomprensió de certs aspectes importants i positius de la realitat espanyola. Ho hem de seguir fent i, si cal, rectificar. Però sense complexos. Perquè en molts terrenys, l’aportació de Catalunya al progrés espanyol ha estat molt important. Molt generós. És a dir, Catalunya ha estat autènticament —no falsament— solidària.

Constatar-ho servirà probablement de poc. Simplement per consolidar allò que ara més necessitem, que no és la comprensió dels altres, sinó la nostra pròpia seguretat, la nostra pròpia consistència interna.



PS. És objectiu d’aquests editorials, i del CEJP, fer entendre que som en un tombant important de la nostra societat. Després d’un temps políticament agitat, d’acumulació d’algunes decepcions greus i en un moment encara incert, és hora de reaccionar. I es pot fer, al nostre entendre, si les coses s’enfoquen bé, serenament, sense autoengany, conscients que l’entorn és difícil i poc amable, amb consciència dels nostres actius i dels nostres passius, però finalment amb convicció i confiança. I sobretot, amb molta seriositat.

És per tot això que a aquells que participen d’aquest estat d’esperit —encara que sigui críticament o amb uns certs dubtes— els suggerim la lectura o la relectura dels nostres últims editorials, des del 3 de juny, «L’hora de tornar a anar amunt», fins al del 8 de ju­ liol, «Consistència interna, condició de recuperació».



15 de juliol





ELS MESTRES



Aquells que hagin seguit aquests editorials i, en general, l’acció del CEJP saben que som crítics amb l’orientació pedagògica dominant a Catalunya (més dominant, molt sovint, que la del mateix go­ vern).13 Però avui no insistirem en això, tot i que, al nostre enten­ dre, aquest mal enfocament pedagògic contribueix molt al males­ tar dels mestres.

El cas és que en el món dels mestres hi ha insatisfacció. Una insatisfacció a la qual ni la societat en general ni els governs han sabut donar prou bones respostes. I seria bo que cadascú fes el seu propi examen.

Ara que en el món de l’ensenyament està tan de moda Finlàn­ dia, mirem què hi passa. No cal fer grans estudis. N’hi ha prou de parlar amb mestres finlandesos.

El que més crida l’atenció és que estan contents. I satisfets. Més que els nostres mestres. Però si se’ls pregunta per què, t’ado­ nes que no estan més ben pagats que els nostres, que no treballen menys i que no tenen més vacances. Què tenen, doncs, que els nostres no tinguin? Tenen molt de respecte i molta consideració.

Molt de respecte i consideració en la societat (molta valoració social). I molt de respecte i consideració a la classe. Hi impera la cultura del respecte, en tot: en el tractament, en l’actitud, en el compliment de les normes. I tenen direcció a l’escola.

Qui més té una actitud de respecte amb els mestres són les fa­ mílies, els pares. Que, d’altra banda, s’ocupen molt dels fills. Se senten els principals responsables dels seus fills. I col·laboren molt amb els mestres. Hi col·laboren sobretot de cara al propi fill, és a dir, no només discutint si l’escola funciona prou bé. I és tot això el que fa que l’ensenyament a Finlàndia funcioni millor.

Mestres i pares col·laboren encara en un altre aspecte: comparteixen valors. Un ja l’hem dit, el valor del respecte. L’altre, el de l’esforç. L’altre, el de l’equilibri entre drets i deures. A la societat i a la classe.

Val a dir que la societat finlandesa és més ben ordenada que la nostra. I més austera. De mentalitat més exigent. Més disciplinada. I amb més anys de bon funcionament de les institucions. Però, posats a agafar models, agafem els que van bé. I mirem de treure’n ensenyament. Adaptant-los. Però no fent-los servir d’embolcall d’un producte, el nostre de fa anys, que en bona part ja ha posat de manifest les seves limitacions.

És de justícia fer constar que en el camp de l’ensenyament qui més ha estat en el seu lloc han estat els mestres. Han hagut de treballar amb lleis canviants, amb orientacions pedagògiques discutibles, amb un ambient social (i sovint de les famílies) poc adequat, en un marc de crisi de valors, etcètera. Sense ells, per exemple, les dificultats d’aplicació de la LOGSE haurien tenallat del tot el nostre sistema educatiu. Sobre ells han recaigut, a més, dues de les responsabilitats més grans que avui hi pot haver a Catalunya: la de fer possible la defensa de la llengua i la de facilitar l’acollida i la integració de la immigració actual. I a això cal afegir que per decisió —al nostre entendre justa— de la societat i de les institucions catalanes l’escola a Catalunya és molt inclusiva. És innegable que les administracions han fet un gran esforç perquè això no fes impossible el bon funcionament de l’escola, però la càrrega principal, i de cada dia, ha repercutit en els mestres.

La nova Llei d’ensenyament podria ser que fes més fàcil el treball dels mestres. Tant de bo. Esperem-ho. Però a més cal —i és feina de tots— que la societat en general i especialment les famílies tinguin actitud de respecte i de consideració envers els mestres. I d’agraïment.



22 de juliol





LA CRISI I ELS VALORS



Fa poc —el 21 de juliol— un dels periodistes italians de més alta qualitat, Francesco Alberoni, va escriure al Corriere della sera l’article que transcrivim a continuació.



Una greu crisi econòmica produeix profundes transformacions en l’estructura i en els valors de la societat. La crisi del 1929 va posar fi als considerats «anys calents». Un període de desenvolupament econòmic, però també de liberalisme desenfrenat, de desordres, de despreocupació i d’excessos. Amb la crisi es van posar en evidència les característiques de la desocupació, de la misèria, del temor al futur, i més tard van arribar la dictadura i la Segona Guerra Mundial.

L’actual crisi econòmica no tindrà unes conseqüències tan nefastes, però produirà un canvi profund en relació amb l’estil de vida i la manera de pensar dels últims trenta anys, en els quals hi ha hagut prosperitat, creixement del sector terciari, augment continu del temps lliure i de l’escolarització. Però la nostra societat és molt fràgil, desunida, fins al punt que el sociòleg Bauman l’anomena societat líquida. Subratlla que no hi ha normes fortes, que l’Església o els partits polítics estan afeblits, que totes les referències al treball esdevenen precàries, també en relació amb la família i amb la parella, mentre l’educació es dilueix i preval la immediatesa.

Fins i tot la crisi econòmica podria constrènyer i canviar la relació de competència amb les noves potències econòmiques com la Xina i l’Índia. Perquè les nostres empreses, el nostre mercat del treball, suporten una competència terrible, i no podrem reaccionar a aquesta pressió si seguim conservant els nostres hàbits líquids, la nostra addicció a la facilitat i a l’anar fent, el nostre ritme de treball, la nostra burocràcia paquidèrmica, la nostra escola estovada. La societat que ens convé no pot ser líquida, sinó sòlida, solidíssima, amb grans ambicions i ferma disciplina.

Resistirem i conservarem la nostra prosperitat només si sabem esdevenir sòlids. Certament, no renunciant a la nostra llibertat, però amb una racionalitat amb la qual tots estem d’acord, que considerem òbvia, però que no practiquem.

Necessitem administracions públiques eficients, amb un sistema judicial ràpid, un sistema fiscal equitatiu, una informació seriosa, una educació rigorosa i una universitat que produeixi altíssima competència. Cal donar oportunitats a les persones capacitades, començant per les dones encara discriminades. Hem de crear una mobilització com si estiguéssim en guerra, en la qual tot es fa millor, es treballa més, s’estudia més, s’inventa més. No hi ha d’haver marge per als xerrameques, els ganduls, els indecisos o els cínics.



Un article del tot en la línia del nostre editorial del 25 de juny —«Un esport fatigant»— i de l’esforç que fem perquè la nostra societat s’alliberi d’una manera de pensar i de fer molt laxa i poc responsable.

Si, com sembla, ens ve a sobre una crisi econòmica i potser social forta, el primer que hem de fer no és espantar-nos més del compte. Això en l’ordre col·lectiu, perquè individualment segur que hi haurà víctimes. Que siguin les menys possibles. Però, a part d’això, una crisi obliga a revisar idees i actituds. I més una crisi que ens arriba després de molts anys de viure líquidament, amb poca reflexió i poca exigència. Amb una certa frivolitat.

La crisi és inevitable, però com diu Alberoni, de vegades provoca un canvi profund i positiu en l’estil de vida i en la manera de pensar. Aquest canvi a Catalunya el necessitem, per afrontar la crisi i per arrencar, després, amb una orientació i uns valors més consistents. I està al nostre abast fer-ho si no persistim en la liquidesa, la poca consistència i seriositat i la mentalitat fàcil que, en no pocs aspectes i àmbits, han dominat la nostra societat. I que ja no serveixen. Ja no serveixen!



29 de juliol





SOCIETAT CIVIL I POLÍTICA



S’està parlant pel dret i pel revés de la societat civil. Molts en parlen com si, en aquest moment en què hi ha la sensació d’una certa aturada de Catalunya, n’hagués de venir la salvació.

Caldrà que analitzem si realment Catalunya està poc o molt frenada. En quin grau i en quin sentit. I des d’aquest butlletí, i d’altres instàncies, ho farem. Però no avui, encara.

Avui proposem analitzar una altra cosa. Com que previsiblement sí que arribarem a la conclusió que a Catalunya hi ha d’haver renovació, quin paper hi hauran de jugar la societat civil i el món polític?

A hores d’ara resulta molt més fàcil parlar bé de la societat civil que de la política, que està molt desprestigiada. Deixant de banda això, el cert és que a un país que no tingui una societat civil potent, densa i activa li costarà anar endavant. La millor classe política del món en un desert —suposant que això fos possible— fracassaria.

Afortunadament Catalunya ha tingut una societat civil forta. És a través d’ella que s’inicia la recuperació del país després de la decadència que comença en el segle xv i arriba fins molt entrat el xvii. I que després de la derrota de 1714, a poc a poc primer i després amb acceleració creixent, fa que el país vagi amunt. Que es recuperi. Fins ara mateix i en tots els camps: l’econòmic, el social, el cultural, el del prestigi, finalment el polític. I des de la cultura popular fins al gran esclat literari i artístic del modernisme i el noucentisme, des de la ciutat de Barcelona al progrés estès arreu i que la idea de Catalunya Ciutat va plasmar, des de l’economia (la fàbrica d’Espanya que deien) fins a un món obrer molt desenvolupat.

Vist això, pot semblar que aquest procés simplement el va fer la gent, sense intervenció de la política. No seria del tot cert, perquè significaria l’oblit del general Prim, de Pascual Madoz, dels polítics proteccionistes, del moviment republicà, etcètera. Per bé que, en aquella època, amb una incidència feble de l’administració —l’Estat no tenia ni el volum ni la missió tan intervencionista que té ara—, l’acció política tenia menys importància que ara. De tota manera és veritat que aquella formidable acció col·lectiva catalana del segle xix va tenir un cert dèficit polític. No va tenir una traducció política clara i potent fins a finals de segle, amb figures com Valentí Almirall i Prat de la Riba i amb tot el catalanisme polític. Aquest retard en una forta i ben definida acció política va ser un fre i va dificultar l’aprofitament a fons del formidable dinamisme del país.

Parlem d’ara. Durant tot el segle xx Catalunya ha seguit tenint una societat civil molt activa, que durant els anys de la dictadura franquista ha mantingut l’alt nivell del país en tots els àmbits: en l’econòmic —especialment en l’industrial—, el cultural, el de les iniciatives socials, el dels projectes col·lectius de tota mena, etcètera.

Però el món ha canviat. La burgesia catalana, els ambients culturals i les associacions més populars podien, fa cent o cent cinquanta anys, construir el Liceu, o bé organitzar mútues o bé crear entitats culturals elles soles. Avui, no.

Avui, més que abans, la societat necessita el suport de la política. D’una bona política. Si no n’hi ha, el procés resta a mig fer. Avui continua essent cert que a Catalunya sense una bona societat civil no ens en sortirem, però sense un bon estament polític, tampoc.

I ara passa que la política està desprestigiada. I de la societat civil, en canvi, se’n parla molt bé. «La societat civil farà això, farà allò», o bé «sort en tindrem de la societat civil», etcètera. I és d’esperar que així sigui. Però amb dues remarques.

La primera és que la mateixa societat civil també s’ha d’autoanalitzar. Els que sempre l’hem defensada, i n’hem defensat la independència enfront de les polítiques intervencionistes, tenim dret a reclamar-li que vegi si actualment fa prou i d’una manera prou intel·ligent i amb prou esperit cívic al servei del país. S’ha bescantat tant la classe política que hi ha qui en dedueix que la classe no política —la societat civil— és de primera. I no és així. És bona, i és una sort, però pot i ha de ser millor. Com diuen els mestres d’un alumne que aprova però per sota del que hauria de i podria fer, «pot fer-ho millor». Ho necessitem.

La segona és que, fins i tot suposant que tinguéssim una societat civil òptima, ara, tal com són la societat i el món, no se’n sortiria. A un país li cal tenir política, una bona política. I ara, de vegades passa que a causa del desprestigi que ha anat acumulant la política, molta gent la té en poca consideració, se’n desinteressa i fins i tot la denigra. Això és un greu error. Es comprèn, però és un greu error.

Sense política, sense bona política, Catalunya no donarà resposta als grans reptes de l’època.

La societat civil sola no podrà enfrontar-se amb temes com la globalització, la immigració, el canvi tecnològic constant, l’envelliment de la població, la garantia de la seguretat ciutadana, etcètera. Ni a la consolidació de la nostra identitat nacional. Sense la seva contribució i només amb política, tampoc. Necessitem les dues coses: una societat civil realment compromesa i una acció política eficaç en un doble sentit: el de la competència i de la feina ben feta, i el de la capacitat de crear confiança i il·lusió a la gent.



Ja hem dit que avui la crítica més forta, amb diferència, s’exerceix sobre la classe política. Admetem que, en part, merescudament. Cal tenir en compte que a Catalunya la política s’ha complicat molt, i que per raons internes, per l’evolució de la política espanyola i per la repercussió de fets que passen a Europa i en el món, la política ha esdevingut més i més difícil. Però, repeteixo, podem admetre que els polítics no han actuat prou bé. Però això no treu que sense una acció política positiva Catalunya no anirà bé. I quan dic Catalunya, no vull dir la Generalitat, vull dir tot el país. Vull dir també la societat civil. També aquells sectors de la societat civil que menystenen la política i els polítics.

Ara les coses són prou complicades perquè tothom faci la seva aportació a la recuperació de l’estat d’ànim i a l’operativitat del país. I una de les coses que ens calen és una bona entesa, feta amb mútua comprensió, entre classe política i societat civil. Amb respecte mutu. I amb benefici mutu, però sense instrumentalització sectària.

A la societat civil creiem que se li ha de demanar que s’interessi per la política. Lògicament i legítimament té dret a fer-ho pensant en el propi profit, però ho ha de fer, també, pensant en l’interès general. S’entén que no s’assumeixin segons quins compromisos, però amb dues observacions. La primera és que ha de tenir sentit de l’interès general. La segona és que ha de tenir sobre la política criteris i posicionaments definits. Poc, molt o gens expressats, però n’ha de tenir. Que pot adaptar honestament a les circumstàncies, però que no poden ser només fruit de l’interès estrictament personal.



2 de setembre





DE MADEIRA A BERLÍN (PASSANT PER IRLANDA)



Encara que no ho sembli, el que segueix té a veure amb la qüestió del finançament de la Generalitat.



Madeira



És una illa portuguesa en ple Atlàntic. Fa vint-i-cinc anys era la penúltima regió portuguesa en el rànquing del PIB. Ara és la segona. Què ha passat? Han passat quatre coses.



Primera: Tot i que Portugal no té un sistema generalitzat d’autonomies, Madeira (com ara les Açores pel fet de ser illes i d’haver-se desenvolupat poc) té un estatut d’autonomia molt generós.



Segona: Ha rebut molt ajut de l’Estat portuguès. Hi ha actuat a fons el principi de solidaritat intraportuguesa.



Tercera: Ha rebut molts diners d’Europa. Hi ha actuat a fons el principi de solidaritat europeu (molt més per a Madeira i les Açores que per a la major part del Portugal continental).



Quarta: L’illa ha tingut durant vint-i-cinc anys un bon govern. Eficaç i engrescador. Ha fet bona feina.



Resultat: Ja ho hem dit, de la segona per la cua ha passat a ser la segona per dalt.

Després de vint-i-cinc anys, i vistos els resultats, què passa? Passa que hi ha dues reaccions. La primera és que el Portugal continental reclama. Per exemple, la regió del nord (la de Porto), que Lisboa ha deixat des de sempre poc o molt de banda tot i ser un gran motor de l’economia portuguesa, i que ha perdut posicions i recursos, reclama una revisió del sistema.

La segona és que Brussel·les també fa saber que les condicions molt favorables de què gaudeix Madeira s’han de revisar. Diu que seguiran essent bones, però que en bona part s’han assolit els objectius de desenvolupament perseguits. I que la solidaritat no pot ser il·limitada, que ara ja juga en detriment d’altres regions i que s’ha d’anar adaptant.

Què diu Madeira? Respon prou assenyadament que d’acord, però demanen que les noves normes s’estableixin gradualment. I sobre aquestes bases es discuteix i es va trobant un nou equilibri. Des d’ara mateix, però gradualment.



Berlín



És una història diferent.



Escenari: Cimera de la Unió Europea a Berlín a finals del 1999. Presideix el president de torn, el canceller Schröder.



Entorn: A Alemanya hi ha una crisi econòmica important. Té dèficit i necessita reformar el seu sistema social i industrial. I fa una contribució molt forta als fons estructurals i de cohesió europeus, i en general al funcionament econòmic de la Unió Europea. Tot plegat fa que a més de tenir dèficit, s’hagi d’endeutar. Espanya, en canvi, viu un moment de creixement i d’eufòria. Fins i tot té superàvit. I és el país més beneficiat pels fons i en general per tota mena de finançaments europeus.



Desenvolupament de l’obra: Alemanya, i a nivells més baixos alguns altres països com ara Holanda, demana una revisió del sistema. Espanya s’hi oposa. Amb fatxenderia. El president Aznar retreu al canceller Schröder que el que passa és que Alemanya ho fa malament i que per això s’ha d’endeutar. I que ha d’aprendre d’Espanya. I que no renuncia ni a un euro dels que rep d’Europa, tot i que en són molts (la major part dels quals els proporciona Alemanya). I ja en el terreny de l’anècdota, sembla que afegeix que la nit és llarga i que té prou havans per a tot el temps que calgui. Schröder, que viu un mal moment polític i que com a president de torn de la Unió Europea té necessitat d’arribar a un acord, ja de matinada cedeix.

Primer comentari: Sens dubte va ser una victòria del president Aznar i d’Espanya. Que varen poder seguir disposant de molt diner europeu i així tenir més fàcil el superàvit i la minva de l’endeutament. I per modernitzar el país. I fins i tot, si s’ho proposaven, per fer la guitza a Alemanya. Tot plegat a càrrec dels alemanys.



Segon comentari: Tot això té un preu? Pot tenir-lo i de fet l’ha tingut.



En el terreny polític s’han produït tensions que no han afavorit Espanya. En l’econòmic les dificultats alemanyes varen repercutir sobre el conjunt europeu. En varen frenar el creixement. Per exemple, varen repercutir negativament sobre les exportacions catalanes. D’altra banda, el diner fàcil i abundant que rebia d’Europa va propiciar un model de creixement no basat en la competitivitat, i això ara ho paguem. Finalment, vulguis que no, Espanya ha hagut d’acceptar que la solidaritat europea té els seus límits.



Irlanda



Era un país pobre i poc desenvolupat. No fa gaire. Trenta anys. I amb una mentalitat poc orientada cap a l’economia moderna (excepte quan els irlandesos emigraven; fora d’Irlanda es transformaven).

Va entrar a la Unió Europea en bones condicions. Sobretot pel que fa als ajuts econòmics. Unes condicions molt generoses a causa de la conscienciació general europea, i més encara anglesa, que era un país que calia ajudar.

Val a dir que els irlandesos han aplicat aquests ajuts molt bé. Però el cas és que avui Irlanda té un PIB i una renda per càpita dels més alts d’Europa (més que el Regne Unit, per exemple, i altres països que, en canvi, segueixen pagant a favor dels membres de la Unió Europea teòricament menys desenvolupats, com ara Irlanda). Però això també s’està acabant. Continuar igual no seria ni just ni útil per al conjunt europeu. Ni èticament acceptable.

En el cas d’Irlanda s’han produït reaccions especialment criticables, en certs aspectes semblants a algunes coses que s’han dit a Espanya a propòsit del finançament autonòmic. I una mica semblants a les que deia Aznar a Berlín. Que han culminat amb el rebuig (per raons diverses, però també aquesta de la solidaritat egoista) del nou tractat de la Unió Europea. Irlanda, el país més afavorit per la Unió Europea, ha estat dels que més pals a les rodes li ha posat.



De Madeira a Berlín (passant per Irlanda). I de fet acabant a Espanya, i a Catalunya. Això pel que fa al recorregut geogràfic. Conceptualment el trajecte va de la solidaritat ben entesa, políticament i socialment positiva, a la seva tergiversació distorsionada i, finalment, insolidària.



9 de setembre





PERPLEXITAT? SÍ, PERÒ AMB MOLTS ACTIUS



S’ha publicat un estudi sociològic de molt bona qualificació científica sobre l’estat d’ànim dels catalans. I la conclusió és que a Catalunya hi ha un alt nivell de perplexitat. Que hi ha desconcert i confusió.

La veritat és que això no és cap novetat. Es palpa al carrer. És bo que un estudi seriós ho confirmi. I en doni detalls. I, per tant, ens ajudi a trobar el camí de sortida. Tot això és d’agrair. Però fa temps que tenim assumit que no passem un bon moment. Hem dit molts cops que últimament no ens hem agradat. Sabem que hem comès errors. Que no ens donem un aprovat per com hem dut les coses durant aquests darrers anys. En som conscients i ho hem denunciat. I encara estem embolicats en una extenuant batalla per un tracte financer just de Catalunya i amenaçats per una decisió del Tribunal Constitucional que fa de mal creure que pugui ser objectiva. I tot això en un clima general espanyol molt hostil.

Però malgrat aquest panorama, Catalunya ha de seguir batallant. A hores d’ara s’hi juga també la continuïtat com a poble, la cohesió interna, la capacitat de competir i de fer créixer —com a conseqüència de tot això— el benestar de la gent. I ha de seguir batallant conscient que té actius molt importants. De tota mena, molt diversos. Essent conscient que no s’hi juga només tenir més o menys recursos econòmics. A tota aquesta gent de fora de Catalunya que creuen que potser sí que aconseguiran el que fa segles que busquen, és a dir, fer que Catalunya deixi definitivament de tenir pes i de tenir personalitat pròpia, estem en condicions de sorprendre’ls novament. Perquè, com deia, Catalunya segueix tenint actius humans de pes i de qualitat.

En aquests moments, una primera cosa que hem de tenir clara: sigui quin sigui el resultat de la negociació sobre el finançament, o de la sentència del Tribunal Constitucional, el primer objectiu català ara és el seu reforçament intern. No és buscar la confrontació amb Madrid ni la reivindicació radical ni tampoc anar-hi a demanar engrunes ni acceptar copets a l’esquena. Ara serà el moment del reforçament intern, de la recuperació i l’enfortiment dels nostres valors, de la confiança i d’una ambició equilibrada. I de cara a això cal que fem recompte dels nostres actius, dels que tenim a casa.

En un moment de crisi com el que vivim, saber que tenim una bona reserva d’idees, d’iniciatives i de talent dóna molta confiança. A condició —això sí— que estiguem disposats a utilitzar-los bé.



Enumerem uns quants actius d’aquests.



1. De molt, Catalunya és el país més exportador de tot l’Estat (més del 27%) i més encara amb productes de franja tecnològica alta (el 38%). Això significa que és un país competitiu.



2. Durant els darrers anys l’economia catalana ha anat incrementant les seves inversions arreu del món. S’està convertint en una economia adaptada a la globalització. Aquest repte de la globalització, l’estem guanyant.



3. En el terreny cultural i literari d’uns anys ençà s’ha disparat el nombre de traduccions d’obres catalanes arreu del món. Albert Sánchez Piñol, Jaume Cabré, Carme Riera, Baltasar Porcel, Maria Barbal, Emili Teixidor, etcètera, han provocat una presència literària en català a l’estranger com mai no s’havia produït. Mai. (La llista és més llarga, però la redueixo expressament perquè tampoc no seria completa i els oblits o absències serien més de doldre.)



4. És sabut que el percentatge d’R+D sobre el PIB és el referent habitual per mesurar la capacitat d’innovació i l’esforç de competitivitat d’un país. Doncs bé, Catalunya, què fa? Cal tenir present que ve de molt avall. Del 0,25% l’any 1980. Ara és de l’1,42 (a Espanya és de l’1,27). Encara és baix, perquè la mitjana de la Unió Europea és de l’1,8. Però la tendència porta empenta. I l’any 1980 la relació d’R+D entre Madrid i Catalunya era de 10 a 1, ara és de 10 a 8. Amb el benentès que a Madrid es comptabilitza molta investigació de l’administració, especialment del Consell Superior d’Investigacions Científiques, que està molt centralitzat.



5. En el camp de la biomedicina el prestigi de Barcelona i de Catalunya ara és molt alt gràcies al treball universitari, al suport de les institucions i a la molt alta qualitat d’una llista llarga de científics catalans, o que treballen aquí (també en això, com en els escriptors, la llista és volgudament reduïda): Joan Massagué, Josep Baselga, Valentí Fuster, Juan Carlos Izpisúa, Carles Cordón-Cardó, Lina Badimon, Pedro Alonso, Miguel Beato, Joan Rodés… Això, repeteixo, només en l’àmbit de la biomedicina.



6. Gràcies a això i a una bona acció de promoció, una activitat que ha esdevingut molt important a Barcelona és el turisme sanitari. Significa que hi ha un volum important de gent d’arreu del món que ve a Barcelona a visitar-se, operar-se, tractar-se. Això significa que tenim uns quants hospitals privats d’alt nivell científic. De prestigi internacional. En el rànquing dels 40 millors hospitals espanyols, 19 són catalans.



7. Catalunya disposa d’un conjunt d’equipaments científics d’alta qualitat i gran potència, que van dels grans ordinadors tipus Marenostrum al sincrotró que s’està construint a l’Autònoma, i que farà de Catalunya un referent d’alta qualitat a tot el sud d’Europa.



8. Tot això no és una visió esbiaixada d’un catalanista entusiasta. La revista Nature, una de les més prestigioses del món sobre ciència i recerca, publica al número de juliol de 2008 un article titulat Catalonian Powerhouse —és a dir, la central elèctrica o d’energia catalana— on explica amb tot detall, i fins i tot amb entusiasme, moltes de les iniciatives tecnicocientífiques que s’estan prenent a Catalunya. I diu que Barcelona s’està convertint en un centre (un hub) mediterrani de la ciència. «Barcelona in the lead», subtitula: és a dir, Barcelona va primer.



9. Una dada que avala la qualitat de les noves generacions científiques és l’alt percentatge d’ajuts (grants) concedits per l’European Research Council a científics catalans: 16 sobre un total de 25 atorgats a Espanya (i 300 de tot Europa, és a dir, més del 5%).



10. Barcelona és el cinquè port mundial de creuers turístics i tothom preveu que aviat serà el quart.



11. La Caixa de Pensions és la primera caixa d’estalvis d’Europa. Als catalans ens ha dolgut sempre no tenir instruments financers potents. Ara en tenim un, molt important en el mercat català i espanyol, però també en el món de les grans empreses de projecció internacional. La nostra economia té un equilibri saludable perquè és molt diversificada. És diversificada per àrees d’activitat, ho és perquè té un grau notable de versatilitat i ho és perquè va des de moltes empreses petites, però dinàmiques, que ocupen bé el que els economistes en diuen un nínxol ben definit i que són capaces de projectar-se enfora, fins a empreses de gran projecció internacional, que van des de la indústria editorial fins a la producció d’arbres fruiters, des de la logística a l’energia.



12. En el camp de la iniciativa social Catalunya és un país amb una gran densitat d’entitats culturals, recreatives i de solidaritat internacional. Una densitat equiparable a les altes d’Europa.



La llista no és gens exhaustiva, ni pels temes enumerats (n’hi ha molts més) ni pel volum i la qualitat de cadascun. El cas dels metges i biòlegs n’és un exemple, i el de les empreses de gran projecció. Però n’hi ha prou per afirmar que continuem tenint prou bones cartes per seguir treballant en un projecte de futur ambiciós. Amb confiança, il·lusió, ambició i autoestima.



Haurem de seguir insistint en els nostres actius. Perquè això ens fa veure que estem en condicions de tornar a anar amunt. Però no n’hi haurà prou. El motor d’aquesta reacció no acabarà de funcionar bé sense una acció política potent i seriosa. I tampoc si la nostra societat no viu determinades actituds i conviccions.14



16 de setembre





QUÈ ÉS EL QUE ESTÀ EN JOC?



Catalunya viu un moment de crisi. Precisem que una crisi no necessàriament ha d’acabar malament. Pot acabar bé. És més, de vegades la crisi és condició d’evolució favorable d’una malaltia o d’una situació política difícil o, en general, d’una situació d’estancament. Una crisi pot acabar d’afeblir la resistència d’una societat o pot provocar la mobilització i la reacció salvadores.

Fa l’efecte que el problema amb què ara s’enfronta Catalunya és el del finançament. I realment així és. Però no és només això. Catalunya s’enfronta a molts més reptes. Alguns d’ells, molt generals, és a dir, es donen a tot Espanya, o a tot Europa, o al món. I daten de fa poc, alguns de fa només set o vuit anys.



1. Les noves tecnologies i, a cavall d’això, canvis molt accelerats i profunds. En molts camps: les telecomunicacions, la informàtica, els transports, la producció, etcètera.



2. La globalització, que abasta des de l’economia a la cultura. Es va començar a fer sentir fa quinze anys, però la seva pressió s’ha accentuat molt més ràpidament de l’any 2000 ençà.



3. Molt darrerament ha esclatat una crisi econòmica de gran intensitat.



Creiem que a aquests tres reptes Catalunya hi podria donar una bona resposta si comptés amb recursos econòmics suficients, amb un autogovern adequat i amb una actitud positiva de la seva població. Més difícil podria ser el repte següent:



4. La immigració massiva, dels últims vuit-deu anys. Catalunya representa un cas molt extrem, segurament el més extrem d’Europa. I és un repte per a la nostra identitat com a poble.



5. Tot això es produeix en un context molt negatiu de la relació de Catalunya amb tot Espanya. Que fa difícil la indispensable, substancial i justa millora del nostre finançament. Però que fa incerta també l’adequada aplicació de l’Estatut.



6. De tot això se’n pot arribar a derivar una amenaça greu contra la continuïtat de Catalunya com a poble.



Això no és alarmisme exagerat. És simplement un crit d’alerta. Que no som sols a donar.

Recentment l’historiador Ferran Mascarell ha publicat un article a l’Avui15 en què diu que el que està en joc ja no és només el finançament, sinó també la validesa del pacte constitucional i el model d’Estat. Una frase ho resumeix molt bé: «Espanya ha de saber que els catalans no estan reivindicant només un finançament just, sinó l’aplicació plena dels seus drets nacionals». És exactament això. I el primer dret d’un país és SER.



No és exagerat parlar d’agressió i d’amenaça greus. Si més no, com a possibilitat molt real. Imaginem l’escenari en què el Tribunal Constitucional torna a passar el ribot a l’Estatut en tres aspectes clau:



a) En les disposicions lingüístiques (per exemple, la immersió lingüística o el dret a ser atès en català).

b) En la possibilitat d’actuar lingüísticament, administrativament i socialment sobre la immigració amb objectiu integrador.

c) En la capacitat de la Generalitat de dur a terme una política d’acció i de cohesió socials que tingui en compte la realitat catalana.



I afegim-hi el risc, ja esmentat, de manteniment de la política d’ofec econòmic. Fet que, tal com van les coses, és molt possible. Tot plegat representaria un perill molt gran per a Catalunya.

I tot això pot ser que passi. Als protagonistes polítics, mediàtics i judicials espanyols no els desplauria gens, ben al contrari, que passés.

Si fos així, caldria que a Catalunya hi hagués una reacció seriosa i molt vigorosa. Amb unitat o sense, però una reacció prou estesa i prou potent. Dirigida, en primer lloc, als ciutadans de Catalunya. Almenys a aquells pels quals Catalunya té un valor i ser català té un sentit. I després, com un acte d’alineació enèrgica enfront de la política d’homogeneïtzació lingüística, cultural, política i social de l’Estat.

No són ganes de dramatitzar. Les coses són com són, i són així. Sí que és cert que aquest rebuig de la política d’ofec econòmic i identitari l’hem de fer amb serenitat. I ho podem fer, amb serenitat. Ho podem fer. Perquè tenim una llarga tradició d’actituds i d’acció responsables. I també hem fet fracassar ja molts intents d’assimilació i de rebaixament de Catalunya. Amb serenitat, com dèiem. Però sense deixar-nos entabanar per argumentacions enganyoses, per apel·lacions a la responsabilitat fetes per gent que molts cops ha enganyat i ha estat poc responsable. Si algú els pot donar lliçons de responsabilitat i de joc net, som nosaltres.

Si ho fem així, aquesta gran batalla la guanyarem. Millorarem prou o no prou el nostre autogovern, però no recularem. I reforçarem la nostra autoestima, la nostra consciència de país i la nostra capacitat de millorar la nostra societat. Al servei de tots els ciutadans de Catalunya.

I la crisi haurà servit per anar amunt.16



23 de setembre





DE L’ECONOMIA PRODUCTIVA



Fa 16 o 17 anys —és a dir, pels volts de 1992— la política econòmica espanyola va fer un tomb important i saludable. Va passar d’estar dominada per criteris financers i d’efectes aleatoris a curt termini a estar-ho per criteris productius i més consistents. Aquest canvi de política fou sobretot impulsat des de Catalunya i molt especialment per CiU.

Fins aleshores l’economia espanyola estava molt marcada pel consum, per l’endeutament de l’administració, per la importació, per una pesseta sobrevalorada i per uns interessos alts.

Aquests cinc fets s’encadenaven molt lògicament. L’endeutament públic obligava a anar a cercar diner a l’estranger i això requeria que la pesseta estigués sobrevalorada i els interessos fossin alts a fi de fer atractiu deixar diners a Espanya. Això perjudicava greument la nostra economia productiva, des de la indústria a l’agricultura —que els era molt difícil exportar i en canvi els productes estrangers entraven fàcilment—, i fins i tot el turisme començava a estar amenaçat. I el consum era alt. Això va funcionar diguem-ne que bé fins a l’any 1991. Van ser uns anys molt bons per a alguns sectors econòmics, més inclinats cap a les finances i a l’especulació, però dolents per a l’economia general del país. Sobretot no bons, repeteixo, per al nostre teixit productiu.

A partir de 1993 es va produir un canvi. Es va procurar reduir l’endeutament en benefici de l’estalvi i afavorir la inversió en comptes del consum. Es va devaluar la pesseta (ara amb l’euro no caldria) i es van baixar els tipus d’interès. I tot plegat va afavorir l’exportació dels nostres productes i frenar les importacions (i, per tant, reduir el dèficit per compte corrent). D’això se’n va dir el cercle virtuós, enfront de l’anterior, que era el cercle viciós. És a dir, es va canviar el nostre model econòmic.

Aquest cercle virtuós va funcionar bé durant anys. Però després Espanya ha recaigut en la temptació del diner fàcil. Aquest cop no a través de l’especulació financera sinó sobretot de l’activitat immobiliària. I dels avantatges d’una immigració molt massiva.

Efectivament, durant anys s’ha produït un gran creixement econòmic, amb el que això ha tingut de bo. Però també amb notables inconvenients per a les bases sobre les quals s’ha sustentat. Que han estat el consum, la construcció i l’immobiliari, la immigració i el turisme. El consum i l’immobiliari són motors poderosos de creixement, però no incrementen la productivitat i la competitivitat futures. La immigració massiva proveeix de mà d’obra, incrementa el consum, frena l’increment dels sous. Però orienta l’economia cap a un model de baixa productivitat i, a mig termini, poc competitiu.

Durant els anys de boom econòmic es va produir una eufòria que va eliminar tota mena de crítica o d’advertiment. El reclam de tornar al model exigent i no especulatiu de l’economia productiva —indústria, agricultura i ramaderia, logística, transports…— no era escoltat ni per la societat ni pel govern espanyol. I així, fins fa poc, el creixement del PIB espanyol era dels més alts d’Europa, però pel que fa a productivitat, Espanya es trobava molt a la cua. I això explica també el balanç molt negatiu del comerç exterior.

Tot això és negatiu per al conjunt d’Espanya, però ho és especialment per a Catalunya que, com a factor molt principal de la seva economia, té el seu teixit productiu.

Afortunadament, a Catalunya s’ha mirat de conservar aquest teixit productiu, i en gran part s’ha aconseguit. I en aquest moment en què ja és evident que el creixement basat en el totxo no dóna més de si, Catalunya en pot treure profit. I ha de tornar a pronunciar-se a favor d’una política de productivitat i competitivitat, i de tot allò que ho fa possible, des de les universitats a les infraestructures i des de la projecció a l’estranger de les nostres empreses a l’aprofitament a fons de les noves tecnologies.

El govern espanyol de moment no sembla orientar-se cap aquí. Però tant el govern de la Generalitat com totes les forces polítiques i socials catalanes i el nostre món empresarial i econòmic tenen la possibilitat d’orientar el nostre país en aquest sentit.



29 de setembre





QUÈ ÉS AUTONOMIA?



Sembla que no es tingui una idea clara de què significa autonomia. Autonomia de debò. En tot cas autonomia com sempre l’hem entès a Catalunya, i com en alguns moments de la Transició va semblar que s’acceptava a Espanya.

Autonomia significa autogovern, és a dir, poder-se governar un mateix. No en termes de plena sobirania, és a dir, d’Estat independent. Però sí de manera que es reconegui l’existència d’un subjecte col·lectiu amb capacitat d’iniciativa en aspectes essencials per mantenir i impulsar la seva personalitat. Amb capacitat d’elaborar i aplicar un projecte propi. En el marc d’un Estat més ampli, però dotat de reconeixement polític i simbòlic i de les competències i del finançament que li calen per dur a terme la seva tasca col·lectiva.

O sia, que autonomia no és l’equivalent d’independència. I per tant, no disposa de total capacitat de decisió en tots els àmbits. Però no és tampoc l’equivalent de descentralització, que és un procés estrictament administratiu. En un sistema descentralitzat l’ens autonòmic aplica el que l’únic poder polític real que hi ha, que és el central, dictamina i ordena. Això, i la dependència financera que té respecte al poder central li fa molt difícil, i sovint impossible, tenir iniciatives importants. I, de fet, tenir un projecte propi —compatible amb la pertinença a l’Estat, però sense interferència en tot allò que sigui competència autonòmica— és una de les raons de ser de l’autonomia.

Estem parlant de col·lectivitats amb una autèntica vocació autonòmica, és a dir, d’autogovern. I de realització pròpia, de conservació i de desenvolupament de la pròpia personalitat. I que per consegüent estiguin disposades a assumir la responsabilitat que això comporta.

L’autenticitat o no d’un sentiment i d’una reivindicació autonomistes es veu pel grau de responsabilitat que s’està disposat a assumir. Un autonomisme autèntic no solament no defuig la responsabilitat, sinó que la busca. Perquè aspira a prendre iniciatives importants i pròpies, és a dir, no delegades o condicionades. I, si cal, difícils. I en tot cas aspira a assumir el màxim possible de responsabilitat en tot allò que afecta la gent del propi país.

Posem alguns exemples relacionats amb el que s’ha dit fins ara.

Catalunya va demanar molt aviat el traspàs de les presons, que cap comunitat autònoma no volia, i encara a hores d’ara cap altra no té aquesta competència. És una competència més aviat conflictiva, que no dóna ni lluïment ni vots, i fàcilment deficitària. Però que és la prova del nou que Catalunya no reclama l’autonomia per una qüestió de lluïment o pel poder administratiu més aviat de diputació, que pot donar satisfacció en termes d’influència política local. És allò que hem dit: una autèntica vocació d’autogovern vol estar a les verdes i a les madures i vol ser útil a tota la seva gent. I amb el màxim possible de responsabilitat. No vol dedicar-se només, o sobretot, a tallar cintes.

Un altre exemple pot ser el de la policia. Una competència de la més alta responsabilitat i risc. I que només Catalunya —a part del País Basc— ha reclamat i exercit. I que les altres comunitats autònomes espanyoles, precisament per això, no volen. Com va costar que alguns acceptessin la sanitat i fins i tot l’ensenyament. Pot sorprendre, però així fou. Perquè són les que més fàcilment fan dèficit i més problemes tenen.

Precisament sanitat ofereix un altre exemple del que pot ser o no ser autonomia. La ministra De la Vega i el ministre Solbes sembla que estan d’acord a establir una tutela de la sanitat de les comunitats autònomes. Això pot significar una pèrdua de capacitat que Catalunya creï el seu propi model sanitari. Expliquem-ho amb un exemple. A mitjan anys vuitanta hi hagué entre la Generalitat i el govern central una discussió molt a fons sobre el model sanitari i la política hospitalària. La Generalitat volia crear una xarxa d’hospitals comarcals (que encaixava amb la seva política d’equilibri territorial i de proximitat), i en canvi el Ministeri de Sanitat propugnava crear només uns quants hospitals molt grans. I ho posava com a condició de l’acord de finançament sanitari. Autonomia volia dir i vol dir que la Generalitat rebi els diners que li corresponen sense condicionament; és a dir, sense caràcter finalista. I que pugui implantar el seu propi model. Com va poder fer amb la sanitat.

Posem un altre exemple. Fa dos anys el Congrés de Diputats va aprovar la Llei de la dependència, que, incomprensiblement, el govern de la Generalitat no va recórrer tot i que és criteri general des de sectors políticament molt diversos que envaeix d’una manera flagrant competències de la Generalitat. És un fet greu perquè significa la renúncia a incidir en aspectes molt importants de l’atenció a la gent i del seu benestar. És un fet que sorprèn i escandalitza, perquè justament una de les coses que més sentit dóna a l’autonomia és que pugui tenir el màxim possible de cura de la gent del país. I això no aplicant unes instruccions administratives que despleguen una llei feta a Madrid al marge de la realitat social i del projecte social de Catalunya, sinó d’acord amb una llei que tingui en compte aquesta realitat i aquest projecte propis. I això s’havia fet en molts terrenys (ja hem esmentat abans el de la sanitat), amb criteri d’autogovern i amb bons resultats.

Ja hem dit que autonomia no equival a independència. Però requereix un respecte ple cap a tot allò que per llei correspon a les institucions autonòmiques. Requereix una mentalitat respectuosa dels poders de l’Estat envers les institucions autonòmiques (i requereix, naturalment, que aquestes es facin respectar. Que per comoditat o per por d’assumir riscos deixin d’exercir el seu dret, que a més és el seu deure).

És freqüent que el govern central (passa sovint a Espanya) pressioni políticament i sovint financerament les institucions autonòmiques. I que miri d’interferir i condicionar les seves iniciatives. Sobretot les de caràcter social i cultural. Per mica que el govern autonòmic cedeixi o tingui dificultats econòmiques, el govern central força ser present en iniciatives que lògicament haurien de ser pròpies de la societat catalana amb suport, si cal, de les nostres institucions.

Passa amb iniciatives de signe econòmic. Però especialment amb les de signe cultural i social, és a dir, amb iniciatives que ajuden molt a configurar la imatge d’un país. La imatge que els ciutadans es fan del propi país. I finalment la seva adhesió al propi país. O sia, que no són intromissions casuals.



Convé recordar-ho ara que estem pendents de veure com acaba el tema del nou Estatut. I de decidir si el podem acceptar o no com a bo.



Veurem si el resultat final ens dóna via lliure per dur a terme un projecte propi de país. Que permeti assolir allò que és essencial per a Catalunya.



1. Manteniment de la identitat, amb molt especial referència a llengua, cultura i a tot allò referent a integració.



2. Desenvolupament econòmic. Capacitat de crear riquesa i d’innovar.



3. Cohesió social i convivència ciutadana, i per tant, capacitat de crear una societat justa i equitativa.



4. Finançament adequat. La insuficiència de finançament no permet a la Generalitat complir adequadament amb els ciutadans pel que fa a les seves necessitats i fa molt difícil tenir iniciatives pròpies d’acord amb les característiques de la societat catalana.



14 d’octubre





«CON ACENTO CATALÁN» «UNA PINCELADA CATALANA»



Aquestes últimes setmanes més d’un cop he sentit o he llegit, molt especialment a Madrid, i també algun cop a Barcelona, aquestes expressions: «En un momento de crisis como el actual sería muy conveniente que en la política española hubiese un acento catalán». O bé, «convendría en España una pincelada catalana».

Ja és gros i alhora molt indicatiu de la profunditat i de la crei­ xent manca de sintonia que hi ha entre Catalunya i la resta d’Es­ panya que això es pugui dir, i que ho diguin polítics, articulistes o mitjans de comunicació dels més qualificats. Com si durant els últims temps res no hagués passat en la relació entre Catalunya i Espanya. Han passat moltes coses, i negatives. D’aquelles que po­ sen de manifest una greu manca de respecte, una profunda incom­ prensió i una manera de fer en el fons barroera. De fet una baixa valoració del que és Catalunya.

Poc després de l’aprovació del nou Estatut vàrem publicar un article a La Vanguardia.17 Es pot entendre que el projecte d’Esta­ tut no fos acceptat íntegrament pel conjunt d’Espanya. Es pot en­ tendre que hi hagués una discussió a fons. Es poden fins i tot con­ siderar poc encertats alguns plantejaments fets des de Catalunya, o algunes actituds. Des d’aquest butlletí i des d’altres indrets hem estat crítics amb alguns sectors catalans. A tot arreu es cometen errors i arreu també hi ha gent amb inclinacions radicals. Però el conjunt de la proposta catalana i la forma de defensar­la havien estat correctes i constructius.

Res a veure amb la reacció que de dreta a esquerra s’ha produït, de forma molt majoritària, a tot Espanya. De dreta a esquerra, els uns amb radicalisme cridaner i destrempat, els altres en gran part participant d’aquesta agressivitat però a més tergiversant i enganyant —tergiversant i enganyant— en tot i en tot moment.

I el que aleshores hauria estat constructiu i positiu és que Espanya reflexionés seriosament sobre aquell Estatut votat pel 89% dels diputats catalans. Abans d’esmolar les tisores els uns, de preparar els ribots els altres, de llençar campanyes d’indignat patriotisme i de crides a una falsejada solidaritat i d’abocar un gavadal d’insídies i calúmnies, no seria millor, dèiem, que «España se interrogue sobre todo sobre sí misma».

Titulàvem «Es la hora de España». L’hora de fer aquesta reflexió. «Sinceramente y honesta y serenamente. Y en algún caso juntos. España, es decir, el resto de España y la propia Cataluña.»

Però la reacció espanyola ha estat exactament i radicalment la contrària. Tant és així que és el mateix president Montilla qui parla del fet que entre Catalunya i Espanya ara hi ha una gran «desafección». I realment mai com ara la relació entre Catalunya i Espanya no havia estat tan dolenta. Amb l’agreujant que no hi ha hagut només un desacord profund, sinó unes actituds de rebuig, d’engany i de menyspreu envers Catalunya. I amb la sensació que la confrontació actual té com a objectiu no només l’Estatut, no només el finançament, sinó fets bàsics d’identitat com la llengua i tot allò que signifiqui reconeixement com a país.



Hem dit molts cops que Espanya és un país emergent. I que durant els últims 40 anys, i abans també, Catalunya —i el catalanisme— hi havia contribuït molt. I és evident que això ha estat especialment així durant la Transició. Pel que fa a la lleialtat i l’esperit de col·laboració Catalunya té les cartes en regla. Té superàvit.

Aquesta consciència de ser un país que les coses li van bé —després de llargs períodes històrics poc brillants— ha donat un to autosuficient i arrogant a la política espanyola. I també a l’opinió pública en general. Fou així al final dels governs d’Aznar, ha estat així amb Rodríguez Zapatero. Ha estat en algunes actuacions de política exterior, i ho ha estat i ho és respecte a Catalunya. Hem estat objecte de persistent maltractament econòmic i d’infraestructures, de creació d’una opinió pública molt adversa, de persistent bombardeig mediàtic, de rebuig sistemàtic de les nostres peticions, de displicència.



Ara, d’uns mesos ençà, sobretot des de l’esclat de la crisi econòmica i de la percepció que aniria bé un plus d’estabilitat, de seriositat i de capacitat de generar confiança en la política espanyola, resulta que «sería bueno un acento catalán» o «una pincelada catalana». Però sense desencallar l’Estatut, ni amb cap promesa de bon finançament o de rebaixa del dèficit fiscal —malgrat que les finalment publicades balances fiscals són prou eloqüents—, ni assegurar la immersió lingüística, ni el compromís de no seguir retallant competències (com en el cas de la Llei de la dependència), ni garantir l’aplicació real (no només en el pressupost) dels compromisos en infraestructures, etcètera.

Res d’això. Simplement, «un acento catalán, una pincelada».

Un país s’ha de saber fer respectar.

Això val per a tothom. I per a tot. Que ningú no es pensi que això només afecta els polítics o el món de la cultura. Afecta també la gent necessitada (què està passant amb la Llei de la dependència?), afecta els llocs de treball, afecta les empreses.

Si vol ser tingut en compte, la primera cosa que un país necessita és que se’l respecti. El país i tota la seva gent.



21 d’octubre





DE LA JUANI A L’ICREA. COMPONENTS D’UN QUADRE (QUE ES DIU CATALUNYA)



Com en un quadre, a Catalunya hi ha moltes figures, hi ha llums i ombres, hi ha colors de tota mena, primers i segons plans, matisos, perspectives diverses. Tot plegat pot fer un bon quadre si es combina bé, si el pintor sap evitar o esmenar els errors i evitar desequilibris en la composició.

A Catalunya hi ha moltes menes de persones, moltes menes d’impulsos, somnis diversos, multiplicitat de projectes. Una pila de reptes col·lectius i individuals. Gent creativa i gent no tan creativa. Actius i passius. Com tots els països és un puzle. Amb moltes peces de colors, volums, formes diferents. Del fet que se sàpiga combinar bé o no, i que les peces positives s’utilitzin bé i prevalguin en el conjunt, en depèn que el puzle —és a dir, el país— encaixi i agafi consistència.



Analitzem unes quantes peces d’aquestes, no totes.



1. Aquell empresari de l’Hospitalet procedent de la immigració dels anys seixanta. Potser aleshores treballador de Seat o de la Paperera del Prat. Fa uns anys li vaig escriure una carta de la qual transcric unes ratlles. Deia: «Vaig veure fa poc a la premsa que havia comprat una altra empresa important que completa la seva activitat. I temps enrere vaig llegir altres notícies positives referents a la seva empresa. Sé també que ha invertit en un parell de països estrangers, i que s’hi està expandint. A mi sempre m’alegra veure que hi ha empreses catalanes que van bé, que porten empenta. Li escric simplement per felicitar-lo i desitjar-li que l’èxit continuï». I ara fa poc li he tornat a escriure perquè he llegit que entre exportació i inversió ha incrementat molt el seu negoci exterior. De gent així, afortunadament, n’hi ha molta.



2. Aquell altre empresari que afronta amb decisió les dificultats presents. Té una empresa familiar mitjana, d’uns 250 treballadors. Una empresa amb 60 anys d’existència i d’un sector força tradicional, però molt al dia, i que fins fa poc ha anat bé. Ara també hi aniria si no fos per l’actitud molt tancada dels bancs. Té moltes comandes de l’estranger que no pot complimentar. I els sindicats es manifesten, però a favor de l’empresa i de l’empresari. I l’empresari ha dit: «Ja que els bancs no em proporcionen liquiditat n’hi posaré jo del meu patrimoni. Fins on podré aguantar no se sap. Però de moment l’empresa ha reprès».



3. La Juani. És un personatge de la perifèria barcelonina (o de la de Tarragona o Sabadell). Bigas Luna en va fer una molt interessant pel·lícula, Yo soy la Juani. Pot ser filla o néta d’un treballador de la petroquímica de Tarragona, també de la immigració dels anys seixanta. Té empenta i és desinhibida. Constitueix un element de rejoveniment. Pot constituir un factor de ruptura enfront de l’anquilosament i la rutina. Però pot caure en la superficialitat consumista.



4. La nova fornada de novel·listes catalans. No es tracta dels ja consagrats, dels d’èxit ja consolidat, i a hores d’ara més coneguts i traduïts que mai a l’estranger. El fet que crida més l’atenció als estrangers és que escriptors joves que ara comencen a escriure amb ambició i bona qualitat ho facin en català i no en castellà. Troben estrany que no optin per una llengua que també coneixen i un mercat molt més extens. I finalment arriben a la conclusió que això només s’explica per la força potent d’identificació que tenen la llengua catalana i la cultura que s’expressa en aquesta llengua.



5. Seat. Volkswagen. Això en part és una realitat, i en part un repte i un avís. En una de les visites que vaig fer a Wolfsburg per parlar amb la direcció de Volkswagen, el seu president, Ferdinand Piëch, em va dir: «Senyor president de Catalunya, el felicito perquè en el seu país han fet molt bona feina». Però de sobte, amb la seva manera de fer brusca i buscant la sorpresa, hi va afegir: «Però si no s’espavilen més no passaran de ser una mitjania i quedaran estancats. Ho entendrà fàcilment: la seva productivitat ha millorat, i els felicito. Donem-li un 6 de nota. I la d’Eslovàquia és de 4. Però la de la indústria alemanya és de més de 8. O vostès fan un esforç i arriben al 8, o les Eslovàquies de torn els acabaran suplantant. Perquè ells també pujaran».



6. ICREA. Què és ICREA? És la Institució Catalana de Recerca i Estudis Avançats. Fou creada per la Generalitat l’any 2001 i ha contribuït molt eficaçment a recuperar científics catalans i també a fer-ne venir de fora (de la resta d’Espanya, d’Europa, i dels Estats Units). És a dir, ha invertit la tendència tradicional. L’ICREA ara és imitada a tot Espanya, i també a països estrangers. Però l’ICREA no és un fet aïllat, sinó part d’una evolució molt positiva que hi ha hagut a Catalunya al món universitari i de la recerca durant els últims 10-15 anys.



En el puzle que dèiem que és Catalunya hi ha més components que els sis que hem descrit. De cara al nostre futur hi juguen molts més factors interns, i també —i molt— influències exteriors: la relació amb Espanya i la globalització, especialment. I també el volum i la naturalesa que arribi a tenir la immigració. Però aquests fets que avui hem enumerat juguen un paper remarcable.



1. El juga la força que sapiguem donar a la nostra cultura i la defensa que siguem capaços de fer de la nostra llengua.



2. El juga la potència que sigui capaç de tenir la nostra economia. I això Catalunya endins —és a dir, deixant de banda el que passi fora— depèn de les nostres institucions de govern, dels empresaris i dels sindicats. Amb molts empresaris com els que hem citat tindríem segur el futur.



3. I això lliga amb la consigna que ens hem de dotar d’excel·lència. És l’advertiment que ens feia Herr Piëch. I lliga amb l’ICREA i el que l’envolta: amb la política de recerca, la capacitat d’innovació i la competitivitat.



4. I la Juani, quin paper hi juga? N’hi pot jugar de bo o de dolent. Recomanem l’article «Desmontando a la Juani» de Ramon Aymerich a La Vanguardia del 18 d’octubre de 2008. A compulsar amb opinions com les següents: «Avui la modernitat és a la perifèria de les grans ciutats», de Bigas Luna. O bé, dites en seminaris sobre el tema: «A diferència d’altres moviments com els okupes les Juanis tenen una càrrega positiva important». O bé: «L’ascensor social a Catalunya ha funcionat correctament durant les darreres dècades». Probablement tant Aymerich com Bigas Luna tenen part de raó. La modernitat de la perifèria s’esgotarà i es malmetrà en una mena d’orgasme barreja de vitalisme i consumisme o es projectarà dinàmicament i estrictament a tota la societat?



A part de defensar l’Estatut i reclamar un finançament just, i de donar més consistència a la nostra vida política, etcètera, Catalunya ha de jugar amb aquestes cartes (i algunes més) en un puzle, o trencaclosques, en què hi ha moltes peces que, ben col·locades, poden permetre finalment una composició equilibrada i ben resolta. Els fets que acabem d’enumerar i comentar són una part d’aquest conjunt de peces, que per la mostra d’avui ja es veu que ben treballades poden configurar un conjunt positiu. Amb la paciència, la visió de conjunt i la il·lusió amb què es resolen els trencaclosques.



4 de novembre





POTSER ESTà CANVIANT ALGUNA COSA?



Si així fos —si fos cert que ara valors com l’esforç, el sentit del bé comú, l’autoexigència, el sentit de la família, l’ambivalència de drets i deures, etcètera, es comencen altre cop a valorar—, hauríem de preguntar-nos si és a causa de la crisi. Perquè des de diversos sectors durant molt de temps hi ha hagut gent —nosaltres també— que reivindicava aquests valors, que hem apel·lat al sentit de responsabilitat i als valors sòlids i que contra la indisciplina cívica que poc o molt s’ha fomentat hem reclamat que a la gent, i especialment als joves, se’ls eduqués en el sentit del bé comú, dels drets i deures i del respecte.

Però durant anys i panys aquest discurs ha estat poc escoltat. Fins i tot sovint escarnit. I ara tot d’una ens trobem que a la premsa i en discursos de líders polítics que més aviat n’havien fet mofa, i en llibres de sociòlegs i psicòlegs fins ara poc proclius, ens diuen que és urgent que aquests valors siguin assumits i practicats. O que parlen de la importància de la família. «El ahorro, la solidaridad, el esfuerzo, la austeridad, la paciencia o el consumo respetuoso con el medio ambiente son algunos de estos valores olvidados que ahora vuelven a estar en alza», diu, per exemple, La Vanguardia. Fins i tot parla de la paciència.

La Vanguardia bàsicament ho atribueix a la crisi. I en bona part deu tenir raó. Però no tota. Perquè de fet ja fa un cert temps que hi ha gent que reacciona contra l’incivisme, contra la manca de respecte a persones i béns del comú i a iniciatives d’interès general. Però deu ser cert que la crisi hi ajuda.

En un número recent de The Economist —molt discutit per motius diferents dels que es comenten en aquest editorial— es diu, referint-se a Espanya, que «la festa s’ha acabat». I és veritat. Fa quasi trenta anys que alguns vàrem fer servir una frase semblant: «Som el partit del dilluns». Volíem dir que després d’uns anys proclius a l’explosió de festa i xivarri (comprensibles, però ben aviat creadors de confusió i d’actituds poc responsables) havia arribat l’hora de tornar-nos-hi a posar. Amb rigor, esforç, continuïtat. I amb unes virtuts cíviques que anessin més enllà d’un hedonisme civilitzat —això sí— però entre gandul, poc previsor i poc responsable.



Fóra bo, per tant, que aquesta recuperació de valors es consolidés. Que no fos només una reacció fugissera de por. I fóra bo també que s’apliqués a tot l’àmbit de la nostra societat. Sembla clar, vist el que està passant, que s’ha d’aplicar a l’àmbit econòmic, on l’alegria incontrolada, les ganes de guanyar molt i molt de pressa, la irresponsabilitat han causat danys greus. Ho és en l’àmbit social, des del consumisme desbocat a la imprevisió del futur. Ho és en el camp polític i en el del bé comú en general.

La gent que ha quedat tan impressionada per la campanya del president Obama s’ha fixat en l’apel·lació constant a la responsabilitat de la gent i al patriotisme?

A Catalunya, a cavall de la crisi general i de l’efecte Obama, i també de la consciència que hi ha que Catalunya s’enfronta a seriosos problemes d’identitat, de cohesió, de progrés i de respecte, serem capaços de consolidar aquests valors bàsics sense els quals la societat es disgrega i un país va a la deriva?





Per consolidar aquests valors calen com a mínim dues coses: que siguin utilitzats honestament i que siguin realment assumits. Utilitzar els valors honestament significa no utilitzar-los només per al propi profit. Per exemple, els polítics poden demanar paciència i mentalitat d’esforç, perquè si no n’hi ha no hi haurà recuperació. Però si ells no assumeixen les seves responsabilitats, també les impopulars, i si els governants tergiversen i enganyen, hauran fet un gran mal a la societat. I se’ls podrà titllar d’irresponsables i poc honestos. Parlar de solidaritat només en profit propi («la solidaridad solo hay que practicarla con los bienes ajenos») desqualifica èticament i políticament. I tard o d’hora crea disfuncions i problemes. Com ara passa amb el debat territorial espanyol.

Perquè això no passi cal que la pedagogia dels valors faci un pas enllà, fins a les virtuts. Si parlar de valors ja era titllat de reaccionari fins fa ben poc (i ara veurem si dura gaire el parlar-ne positivament), parlar de virtuts per molts ja és per esclafir a riure. Per tant, precisem.

Què és la virtut? És el valor convertit en pràctica i en hàbit. Quan un país funciona, el valor no és només objecte de debat, sinó que és incorporat al viure quotidià. No s’afirma només que cal ser puntual sinó que s’és puntual. I se n’és perquè ser puntual s’ha ensenyat a l’escola i a la família, i perquè es valora a la societat. I ha esdevingut un hàbit. I si la gent es comporta cívicament i amb respecte ho fa perquè ha assimilat els valors cívics i n’ha fet norma de conducta. I això val per la solidaritat de debò, per l’exercici de la responsabilitat, pel sentit del bé comú. Per tot.



Pot ser que alguna cosa estigui canviant? Només per la crisi? Convindria que no fos només per por, perquè no hi ha més remei. Si la gent arriba a creure que aquests valors —aplicats, és a dir, convertits en hàbits o virtuts— ens ajudaran a sortir del pou, també podria creure que més enllà de la crisi poden servir per viure millor. Per construir millor el nostre propi país, la nostra convivència i el nostre progrés.

I si és així tant la defensa dels valors com la seva aplicació no serà necessàriament un exercici avorrit i antipàtic. Pot ser un motiu de joia.

I això és una altra cosa que hem de recuperar, d’enfortir: el sentit de la joia. Ser bon ciutadà, o ser patriota, o ser responsable, o ser autoexigent, o esforçar-se quan calgui a actuar positivament de cara al bé comú no ha de ser vist i viscut com a quelcom de feixuc.

Sovint requereix esforç, però no ha de ser necessàriament feixuc. O depriment. Ben al contrari: ha de ser i pot ser motiu de satisfacció personal. D’autoestima.



18 de novembre





SOBRE LES NORMES (ARREU)



Aquests dies s’ha redescobert la importància de les normes. Concretament de les normes en l’activitat econòmica i financera. S’ha redescobert perquè la no-observança de les normes ha portat una gravíssima crisi que ha engolit petits estalvis i grans fortunes, empreses de tota mena, equilibris socials i econòmics. Que ha fet agafar por a molts milions de persones. Que ha fet trontollar tot un sistema.

Hi ha qui creu que tot això ha passat perquè el sistema és dolent. Que l’economia de mercat és dolenta. Tota ella dolenta. Però hi ha també els que creiem que no és així, que l’economia de mercat és bona. Que ha contribuït molt a crear riquesa, benestar i progrés. Com deia Keynes fa 70 anys i com diu ara Paul Krugman, economistes cap d’ells conservador però defensors del mercat com a factor imprescindible de progrés. A condició… a condició que es regeixi per unes normes de control que n’evitin els excessos i la degradació. Normes tècniques, és a dir, sostres, índexs de cobertura, terminis, etcètera. I també ètiques, és a dir, de defensa enfront de la cobdícia, de la vanitat, de la desmesura, de l’èxit per l’èxit, del poder pel poder.

Fa temps que es denunciava la manca de respecte de les normes i un baix to moral en el món de les finances. Sense que se’n fes cas. Ja fa un cert temps que s’advertia que el model degenerava, però de moment servia. Servia encara. I de fet seguia funcionant, però grinyolava, cada cop produïa més insatisfacció i era menys eficaç. Fins que ha entrat en crisi, i en crisi greu.

Però tot això és aplicable també al camp polític. I a casa nostra. També aquí hi ha hagut —a Catalunya i a Espanya— una etapa llarga de funcionament positiu. Mèrit de tothom, o de quasi tothom. Amb un fort component positiu de frescor democràtica, d’il·lusió constructiva, de capacitat d’engrescar. Amb bons resultats. A Catalunya, també en el conjunt de l’Estat. El professor d’Oxford John Elliott, especialista de la història d’Espanya dels últims segles, ha dit recentment que els últims 25 anys han estat, a Catalunya i a Espanya, la millor època dels últims tres segles. Però ara cada cop hi ha més gent que es pregunta si aquest bon impuls no s’està esgotant. Si no podria ser veritat que «the party is over». Que la festa s’ha acabat. No és només un periodista anglès el que es fa aquesta pregunta.

Si fos així —si fos cert que la festa s’està acabant— seria també, com en el cas de la crisi econòmica i financera, per raons diguem-ne tècniques. Per fallades de previsió i per càlculs equivocats, per projectes mal definits i mal aplicats, de vegades simplement per incompetència. Però també per fallades ètiques.



1. Una d’aquestes és que sovint en la política d’ara —massa sovint i en massa gent— s’ha perdut molt l’esperit de servei i el sentit del bé comú, substituïts per la mentalitat del poder pel poder. És humà que passi, però cal que la societat se’n protegeixi perquè, si aquesta situació preval, la perjudicada serà la pròpia societat. Serà la gent. El comú de la gent.

No fa gaire, un prestigiós sociòleg madrileny definia un determinat grup de polítics espanyols, ben identificables, com a «profesionales competentes si por profesionales competentes se entiende la capacidad de conseguir y conservar el poder». Val a dir que això —aconseguir i conservar el poder— és un element molt important i lícit de la vocació i de l’actuació polítiques. Com guanyar diners ho és de la vocació i de l’actuació en el món de l’economia. Exactament igual. Però en tots dos casos calen unes normes i una ètica.

Les dues desviacions —la política i l’econòmica— es poden produir en el més alt nivell i en àmbits modestos, de vegades molt petits. Es pot voler ocupar per sempre i de forma no compartida el més alt nivell mundial o de països grans i potents, i també els petits càrrecs d’un poder polític de poca cosa. O guanyar milionades d’euros o de dòlars actuant a nivell mundial, o bé mirant de controlar sense compartir les petites engrunes d’una realitat modesta, de vegades esquifida. Que cadascú —començant per nosaltres mateixos— s’analitzi en el seu cas particular, individual o col·lectiu.



2. Deixar-se dominar pel tacticisme. Que sempre n’hi ha, en la política; n’hi ha d’haver. I en l’economia. I en el món de l’esport i fins i tot en el món intel·lectual i religiós. Però si domina massa, acaba ofegant el que de més substancial hi ha en el projecte polític i econòmic. L’habilitat i fins i tot la murrieria són molt útils, són necessàries. Però acaben buidant de contingut —fins i tot sovint de noblesa— l’acció política i social. I de substrat moral. I llavors la gent no segueix. I tard o d’hora arriba un moment que l’edifici s’ensorra.

Substituir els projectes consistents i amb vocació de durada pels cops d’efecte, pels guanys immediats. Pels titulars dels mitjans de comunicació. Que també es necessiten, però que no han de fer perdre de vista l’objectiu de fons. I que a la llarga destrueixen la il·lusió.



3. No actuar en termes de compromís nacional. No parlem d’unitat política, que pot ser bona en determinats moments, però que sovint és tàctica, fictícia i intermitent. El compromís nacional és una altra cosa. És estar d’acord en els fonaments. I en les normes. I en la supremacia de l’interès general. I en l’acceptació que un país és una cosa comuna. I una casa comuna. És també el marc on es dirimeixen diferències, però amb una idea clara del bé comú, del respecte dels drets i l’assumpció dels deures, i amb la idea clara que el país no pot ser estripat o disminuït per interessos, ambicions o prejudicis particulars.

Això —l’equivalent d’un compromís nacional, que en aquest cas seria mundial— és el que ha mancat, i aquesta fallada ha contribuït a desencadenar la crisi econòmica actual. I s’entén que quan aquest compromís no hi és se saltin les normes.



4. Un últim comentari més de base. Un discurs sobre la necessitat de les normes a Catalunya pot ser de fàcil i general acceptació… si es fa referit a les finances, sobretot a les finances internacionals. I més encara a les dels Estats Units, que certament tenen una especial responsabilitat. Però crida l’atenció —o no la crida, perquè era d’esperar— que molts dels que s’hi acarnissen quan es tracta de temes de política internacional o de finances menystinguin les normes en tants i tants aspectes que són més de la nostra immediata responsabilitat.

El respecte a les normes és una actitud que va de baix a dalt i de dalt a baix. I podem reclamar-lo a tercers, i a tercers molt llunyans, i fins i tot al món mundial. Però comença per un mateix, en el propi país. A la pròpia societat. I comença també a l’escola. No té sentit aplaudir la manca de normes, en el nostre ensenyament o en el nostre viure ciutadà, i reclamar-les després en àmbits i nivells més llunyans en els quals no tenim responsabilitat directa.



9 de desembre





UNITAT POLíTICA I/O COMPROMíS NACIONAL?



Es parla a tort i a dret d’UNITAT. Amb majúscules.

Es dóna per descomptat que si hi hagués unitat els problemes de Catalunya, especialment els de la relació amb Espanya, es resoldrien molt millor. I que molt probablement amb una unitat molt compacta aconseguiríem un bon finançament.

Segur que és bo que un país pugui exhibir unitat en moments i en temes clau. Però fóra bo tenir una idea més clara del que vol dir unitat política. Fins i tot de repassar com ha funcionat la política d’unitat en els moments del segle xx en què s’ha aplicat o s’ha intentat aplicar. S’ha fet amb el lideratge d’algú o d’algun partit o ha estat una acció molt col·lectiva? Ha significat l’acceptació per part de tots els lleialment compromesos en l’acció unitària del resultat final o l’acord últim ha estat assumit només per una part? La política d’unitat ha significat que la negociació amb l’altra part es feia tota ella unitàriament o la feien només una part de les forces catalanes i catalanistes, i al final presentaven el resultat a les restants? En aquest segon cas s’entenia que la política d’unitat comportava l’acceptació simple per part de tothom? I com aquestes podríem anar-nos fent més preguntes.

Seria bo que els historiadors fessin un estudi dels diversos moments de la nostra història moderna en què s’ha aplicat —sincerament o no, d’una manera més o menys perfecta, englobant tothom que calia englobar o no— una política d’unitat. Des de la candidatura dels quatre presidents, que per primera vegada va agrupar el gruix principal del catalanisme a principis del segle xx, fins a abans d’ahir. Passant per la Solidaritat Catalana, l’Assemblea de Parlamentaris de 1917, la discussió de l’Estatut de 1932, l’Assemblea de Catalunya dels anys setanta i la discussió de l’Estatut de 1979. Que ens permetessin calibrar la seva eficàcia i la seva sinceritat. Veure per què s’ha tingut èxit, o per què no se n’ha tingut. I en què se n’ha tingut i en què no. I si s’ha necessitat un lideratge intern o no.

Repetim: fóra bo que d’aquí a uns mesos, quan s’hagi acabat el procés de negociació del finançament, es fes una reflexió sobre tot això. Perquè sigui quin sigui el final i sigui quin sigui el grau d’acceptació general del resultat, el fet és que seguirem necessitant dur a terme negociacions difícils amb l’Estat espanyol.

I des d’aquesta perspectiva val la pena reflexionar sobre l’altre tema, de més profunditat, que és el del COMPROMÍS NACIONAL. Entre altres coses perquè si no hi ha compromís nacional és difícil que, de debò, hi pugui haver política unitària. Política d’unitat de debò —repetim—, és a dir, no instrumental o tàctica. Ni que sigui en un moment donat o de cara a un objectiu específic.

Què és un compromís nacional? Per començar no és un acord de política unitària. Segons com, és menys que això, perquè no es basa en cap document escrit ni en una resolució parlamentària. Es basa en l’assumpció d’uns valors comuns, d’un concepte i d’una idea de país compartida. Hi pot haver, momentàniament, política d’unitat sense estar d’acord amb allò essencial d’un país. Per tàctica o per coincidència, momentàniament, en uns objectius polítics o socials. Per exemple, a Catalunya hi ha hagut moments de política unitària però amb visions molt diferents del que havia de ser el país, o simplement del que havia de ser l’autonomia.

Moments útils, val a dir-ho. Moments que han permès accelerar processos o superar obstacles. Però que no han permès, després, l’aprofitament de tot el potencial del país.

Està de moda parlar d’Obama i dels Estats Units. Als Estats Units de vegades hi deu haver hagut política d’unitat. Però sobretot el que hi ha hagut i hi ha ara —l’endemà mateix d’unes eleccions molt disputades— és compromís nacional. S’ha parlat amb elogi del discurs del que serà el nou president, d’Obama. I també del discurs del candidat derrotat, John McCain. A banda del valor propi de cadascun dels dos discursos, què tenen de bo? Que tots dos respiren un mateix patriotisme, una mateixa visió dels Estats Units, un mateix orgull, una mateixa lleialtat. La coincidència en allò que fa que els Estats Units siguin el que són. De fet, un mateix compromís moral i de país.

Per tant, benvinguda la política unitària. I tant de bo que en el moment actual fos sincera i no només tàctica, que fos sincera. I que donés resultat. Però sobretot reforcem el compromís nacional respecte a allò que fa que Catalunya sigui Catalunya: la seva identitat i per tant els factors bàsics de catalanitat, de cohesió, de convivència i de viabilitat social i econòmica.



16 de desembre





LA NACIÓ: UNA IDEA IRRENUNCIABLE



Caldrà fer un balanç a fons d’aquest any que acaba, el 2008. Un balanç molt a fons i en tots els terrenys, tocant tots els grans temes que Catalunya té plantejats: l’Estatut i el finançament, l’acció de govern i la crisi econòmica, la immigració i el grau d’integració i de convivència, el pes de Catalunya a Espanya i la seva imatge, la cultura i la societat civil, els actius i els passius acumulats durant aquests anys, etcètera. Però ara és un pèl prematur. Encara hi ha fitxes en moviment. Sabem que l’any haurà estat difícil, però val la pena no precipitar-se a fer un judici alhora global i per sectors.

Dediquem per tant aquest últim editorial de l’any a recordar una idea, un concepte que per Catalunya és de la més gran importància. Tanta, que ja va inspirar l’editorial del butlletí número 1, el 21 de juny de 2005. I tot un seminari el 8 de març de 2007. És el concepte de drets col·lectius.

Recordem que la nostra Fundació té per objecte treballar sobre l’IVA, és a dir, sobre idees, valors i actituds. No essent la política pròpiament el nostre camp d’acció, considerem que sí que podem fer un servei treballant en aquest camp que una mica irònicament en diem l’IVA. I és evident que un país ha de tenir unes idees clares. Sobre moltes coses i especialment sobre dues: sobre el que és i sobre el que vol ser.

I una d’aquestes idees és la de NACIÓ. I prèviament la de collectivitat o comunitat. I sobre els drets i deures relacionats amb la comunitat.

És doctrina molt majoritària en el món acadèmic, intel·lectual i polític d’Espanya que hi ha drets individuals, però no drets collectius. Tant a dreta com a esquerra. Això dit amb tota la insinceritat i la incongruència del món, perquè els drets col·lectius espanyols sí que els reconeixen i els defensen. Però els de Catalunya, no.

Malgrat una llarga història de consciència col·lectiva, de compartir projectes, il·lusions i emocions i també desgràcies. I de compartir llengua i cultura. Malgrat haver contribuït històricament a modelar una manera de ser com a col·lectivitat. La col·lectivitat catalana per ells simplement no existeix. No té personalitat pròpia. I un català no és una persona que participa de la catalanitat sinó simplement (Rajoy dixit) «un español empadronado en Cataluña». Pot tenir drets com a espanyol, o com a veí de Premià de Dalt, però no com a català. I reclamar drets com a català, és a dir, drets que li corresponen com a membre d’una comunitat que es diu Catalunya (Alfonso Guerra dixit) és del tot reaccionari.

Què és Catalunya? És un conglomerat de municipis? És un conjunt de districtes administratius? És un llistat de persones? O és una llengua, una història, una sensibilitat, el marc de projectes collectius? O, dit d’una altra manera, és també una comunitat?

Reclamar ser membre d’una comunitat, i per tant, reclamar els drets propis d’aquesta comunitat és reaccionari? Pot ser que Guerra i Rajoy i tants d’altres ho pensin, però no és això el que diu la Declaració Universal dels Drets Humans, sens dubte el fet de més transcendència dels últims segles pel que fa al progrés del respecte, de la justícia i de la llibertat de la humanitat. Diu (article 29.1): «Tothom té dret a la comunitat, que és l’únic que li permet el lliure i ple desenvolupament de la personalitat». Per tant, reclamar els drets de la comunitat no té res de reaccionari. Ben al contrari, és progressista. Autènticament progressista.

Per tant, és un dret de tota persona reclamar el respecte dels drets de la seva comunitat. Els drets el respecte dels quals és necessari per al desenvolupament de les persones.



Citant un autor molt indiscutit a l’hora de definir drets i deures —Kant—, es pot dir que l’home és social i antisocial alhora. És a dir, té necessitat de mantenir la seva personalitat individual i intransferible, i alhora necessita comunicar-se, compartir i conviure (és a dir, viure amb). I «és en l’equilibri —com diu un filòsof molt més proper en el temps i en l’espai— d’aquestes dues tensions que la persona pot trobar un espai de relació no opressor i alhora un espai de llibertat creativa».

Aquí i en tot el món cultural occidental el marc més consolidat i eficaç d’aquesta acció col·lectiva ha estat la nació. La nació, gran o petita, independent o no, però operativa. La realitat comunitària més capaç de crear aquest espai que dèiem de llibertat creativa ha estat la nació. Com tot, pot haver estat ben utilitzada o no, però és la realitat col·lectiva que millor ha contribuït a crear els components bàsics de cultura, de consciència, de lligam humà, de creativitat i de convivència que calen pel desenvolupament humà.

És per tot això que Catalunya ha de defensar el seu caràcter de nació. A l’hora de defensar l’Estatut, a l’hora d’exigir el respecte al dret de disposar de tot allò que ha de poder posar a l’abast de la seva gent per al simple i propi desenvolupament.



És això el que dóna força moral i dignitat a la nostra exigència nacional. I profunditat doctrinal. El que, per tant, més enllà d’entrebancs de tota mena, ens obliga a mantenir la nostra reivindicació. Avui i sempre.



23 de desembre





2009





SERIOSITAT



Correspondria en aquest començament d’any fer un balanç del 2008. Però potser és prematur. Perquè aquest balanç no es pot fer encara amb la rotunditat i la seguretat que ha de tenir un balanç. Un balanç només es pot tancar quan es disposa de totes les dades i aquestes dades són definitives. I les del 2008 encara no les tenim. Per les que fins ara tenim —que són moltes i prou consolidades— podem avançar amb quasi absoluta seguretat que el balanç no serà bo.

Però desconeixem encara el resultat final del finançament i de la sentència del Tribunal Constitucional. No sabem com serà la reacció dels nostres partits i de les nostres institucions. Ni de la societat ni de la gent. Tampoc no podem preveure ni la fondària ni la durada de la crisi econòmica, que això va per més llarg. Aquest balanç des d’aquest butlletí el farem. Però no ara. En el seu moment.

Però ara ja podem avançar alguns aspectes sobre quina, a parer nostre, hauria de ser la nostra reacció com a país. Com a país vol dir en general, en la manera de definir objectius i en la manera d’actuar. Perquè sigui com sigui el balanç del 2008 —i del conjunt dels dos o tres darrers anys—, una cosa podem avançar, i és que obligarà a preguntar-nos què no ha anat bé, a redefinir objectius i sobretot a repensar algunes de les nostres maneres de fer. I a veure ben clar quins han de ser els elements bàsics d’una bona manera de fer.

Avui no esgotarem el tema. Només farem esment d’un component essencial sobre quina ha de ser la nostra actitud col·lectiva d’ara endavant: la seriositat. Plantejar així les coses pot sorprendre. És una paraula poc utilitzada en el llenguatge polític. I tanmateix és de les més importants. En tot, també en política. I encara més quan es tracta de fer política al servei d’un país, de la seva continuïtat, del seu progrés de tot ordre, de la seva capacitat de ser útil a la seva gent.

Abans que res cal que siguem seriosos. Seriosos en el compromís amb el nostre país i la nostra gent, seriosos amb els plantejaments, amb coherència, amb sentit de responsabilitat.

Per tant, sense gota de frivolitat, de lleugeresa o de temeritat. Amb fort sentit del bé comú. Això sempre és del tot necessari, però ho és més en països petits i que lluiten en condicions difícils. Per raons internes o externes, o les dues alhora. Que tenen qualitat intrínseca i horitzó de futur, però que no poden cometre gaires errors ni dilapidar els seus actius.

I ja ho podem dir: a Catalunya ha faltat seriositat. En el camp polític d’una manera evident. Però també en altres sectors i aspectes. Tots ens hem d’autoanalitzar sobre això.

Seriositat vol dir no improvisar. Seriositat vol dir no posar per davant l’espectacle a la solidesa. Seriositat vol dir no caure ni en la superficialitat ni en la vulgaritat. Seriositat vol dir ser exigents amb nosaltres mateixos.

Per ser seriosos no cal voler espaterrar el món —ni tampoc optar per un sostre baix—, simplement vol dir tenir una ambició ajustada i fer les coses bé. I requereix ser consistent i sòlid com a persones i com a país. Requereix no prioritzar els focs d’artifici i en canvi optar decididament per l’exigència.

Això no és un discurs moral. És un discurs polític. És una invitació que el país es pregunti si tot això inspira o no la nostra acció col·lectiva.

Molts dels nostres problemes són problemes polítics, econòmics, socials, culturals, però són també deguts a insuficiència de seriositat i de consistència.



És cert que amb seriositat estricta —amb una seriositat trista i desangelada— el país no reaccionarà. És veritat que, a més, cal illusió, emoció. Que cal passió. També en parlarem. Parlarem de l’emoció i del sentiment. Però avui deixem-ho aquí.

Deixem-ho en aquesta crida que sembla elemental. I que realment és elemental, en el sentit que és bàsica, que vol dir del tot necessària i prèvia per a tota acció ambiciosa.



7 de gener





CONSTRUCCIÓ DE PAÍS I REIVINDICACIÓ



La setmana passada vàrem dir en aquesta pàgina editorial que en la nova etapa que s’iniciarà en la política catalana (cara endins i cara enfora) un cop acabat el procés de l’Estatut —és a dir, un cop definit el finançament i fet el pronunciament del Tribunal Constitucional—, una primera condició de la represa que caldrà dur a terme serà la seriositat. Serà bandejar el que en la política catalana hi ha hagut i hi ha de fabulació, de tacticisme, de superficialitat, d’aparença, i substituir-ho per realisme, acció a mig i llarg termini, pensament sòlid i elaborat i consistència.

I també caldrà una altra cosa: recuperar, com a motor principal de l’acció i de la vocació polítiques, la voluntat de construir sistemàticament el país, el nostre país, Catalunya, més que no pas ocupar el poder. És a dir, caldrà recuperar la millor manera de fer política, i sacrificar la brillantor a l’eficàcia, l’espectacle a l’autenticitat. Perquè només així es podrà recuperar el prestigi i la credibilitat dels polítics. I només així es podrà fer feina ben feta.

Això no vol dir que d’ara endavant Catalunya hagi de renunciar a la reivindicació. És més, no hi podrà renunciar, perquè és molt probable que el resultat final del procés estatutari no sigui satisfactori. I que algunes de les nostres reivindicacions bàsiques s’hagin de continuar mantenint. Però la història del nacionalisme català ens fa veure que aquest sempre ha tingut dos components, la reivindicació política i la construcció del país. La construcció institucional, en primer lloc, i dels elements bàsics del ser i del fer del país, les eines. I això en tots els àmbits, des de l’economia a la cultura, i a les estructures i els mecanismes socials.

Ben entès que sempre i en tot moment la política és imprescindible. Tots els moviments intel·lectuals, artístics, de sensibilització ciutadana, de reforma social queden coixos si no desemboquen en la política. Però la política pot ser posada al servei d’un objectiu de consolidació i creixement intern o d’una projecció exterior principalment de caràcter reivindicatiu; tots dos necessaris. Tant en un cas com en l’altre no podrem evitar la confrontació. Però l’accent serà diferent.

En la història del catalanisme polític hi ha com a mínim dos exemples ben clars d’aquest doble vessant. Tant Prat de la Riba com Macià varen aconseguir, a través d’una política de reivindicació, unes institucions i un marc polític limitats però que representaven tots els catalans i que els feien sentir capaços d’autogovernar-se. I ho varen fer. Amb limitacions, però amb prou entitat perquè el país anés endavant, i per crear consciència i gruix de país. Amb sentit cívic i patriòtic. I amb reforçament de l’autoestima. No és que el catalanisme —tampoc el de Prat ni el de Macià— renunciés a objectius més ambiciosos. Ni que consideressin que se’ns havia de fer justícia. No, varen seguir reivindicant. Però en aquell moment el mot d’ordre va ser un bon i seriós govern —una bona governança que es diria ara—, un enfortiment del sentiment i de la consistència i un projecte col·lectiu ambiciós i modern.



Repetim-ho: això requereix que la política catalana estigui impregnada de seriositat. I ja hem explicat què és seriositat. Però no d’una seriositat desangelada i de manual. Sinó forta de convicció i amb càrrega emocional. Enquadrada en un discurs capaç de donar a tota l’acció —de la més modesta a la més important— sentit, relleu i espurna d’il·lusió. Que recuperem una sensació general que estem fent un país. Això ve a ser com un culte cívic a la col·lectivitat. De fet, això és l’autèntic patriotisme.

Això ha d’impregnar la nostra societat. També i sobretot —com ja hem dit— la política.



13 de gener





«TENDRÉIS QUE VENIR CADA AÑO A PEDIR ALPISTE»



És a dir, haureu de venir a demanar besses, com els coloms, o grans d’escaiola, com els ocells de gàbia. Una frase ofensiva que em vaig sentir a dir per part d’un molt alt personatge del govern de Madrid, quan a mitjan anys vuitanta la Generalitat va començar a fer gestions per modificar el finançament català en general, i d’una manera particular el sanitari. Es van negar en rodó a modificar ni que fos mínimament el sistema, i al final encara ens varen etzibar aquesta frase: «Veniu a parar la mà cada any, i en parlarem».

Més tard aquesta actitud es va modificar una mica, i de fet el nostre finançament ha anat millorant. Però aquestes millores normalment varen produir-se per problemes de majoria parlamentària més que per canvis en el sistema. És a dir, no com a resultat d’una negociació no condicionada i objectiva. I, de fet, ha persistit bàsicament allò que ens varen dir de l’alpiste.



Un dels guanys importants que es pretenia amb el nou Estatut era aconseguir un sistema menys injust respecte a Catalunya, i més racional. És a dir, que no obligués periòdicament al regateig. Un regateig de vegades tirant a sòrdid. «Tants milions per sanitat si voteu sí a tal llei», per exemple. Això no és autogovern, això no és tenir un poder més gran o més petit però ben delimitat i que disposi del que li cal per tirar endavant un projecte de país.

Dèiem al primer editorial de l’any que no és hora encara de fer el balanç d’aquests darrers temps amb tota la tensió política que s’ha viscut i es viu entorn de l’Estatut. Però es pot avançar que si no resol problemes com la balança fiscal de Catalunya, molt negativa, i com l’ordinalitat, haurem de concloure que la negociació ha fracassat. Perquè això significaria que el finançament català seguirà essent precari, i ens continuarà obligant, al cap d’un temps, a pidolar. A «pedir alpiste».

Podria passar que ens donessin uns quants milions de més. Uns centenars o algun miler. Que ens ho volguessin vendre com un èxit, o com un acte de generositat. Però això no significa un canvi més racional i més just del sistema. Això no impedirà que d’aquí a quatre dies haguem de tornar a pedir alpiste.

La situació actual té encara un altre greu inconvenient conseqüència del café para todos i, més encara, de la forma com això s’ha aplicat. Perquè, tot i ser una fórmula que no respon a la realitat del conjunt d’Espanya, en el seu plantejament inicial contenia la possibilitat que s’apliqués d’una manera diferenciada. És a dir, tenint en compte la intensitat de la vocació autonòmica de cada autonomia i certs aspectes diferencials. Però després s’ha imposat el «no menos que ellos» (ellos som els catalans) d’una manera exacerbada, i en tot. I s’ha degradat la idea de solidaritat amb allò que deia el president d’una comunitat autònoma socialista: «La solidaridad solo hay que practicarla con los bienes ajenos». I això fa que cada cop que Catalunya demana alguna cosa —i més si es tracta del finançament— s’organitzi a tot Espanya un immens avalot, una gran commoció. Que fa que Catalunya, que ha passat al davant, rebi totes les bufetades i que a l’hora de cobrar tothom es beneficiï molt de la seva acció. Sovint més que la mateixa Catalunya. Això ha estat així en el passat i ara pot molt bé tornar a passar. Amb una solució de fet molt bona per a les autonomies amb menys necessitats i reptes que nosaltres, però insuficient per a un país com Catalunya i injust pel que representa de dèficit fiscal i per l’esforç econòmic que Catalunya fa.



Fa pocs dies el senyor José Bono va fer unes declaracions a Barcelona dient que el café para todos va ser una fórmula inventada els primers anys de la democràcia per tranquil·litzar els sectors contraris a l’autonomia de Catalunya, però que no respon a la realitat. I Alfonso Guerra deia el 22 de juliol de 2007: «L’ideal hauria estat que el 1977 es recuperessin només els estatuts de Catalunya i del País Basc». Deixem de banda que qui més va contribuir que no fos així fou precisament el PSOE, per raons d’interès polític i electoral. Això no treu valor a aquestes afirmacions que responen a la realitat.

El nou Estatut intentava, tant en el terreny competencial, com en el del finançament, com en l’identitari, corregir aquesta situació. Fer que s’accepti la realitat d’un fet diferencial. Inclusiu i solidari, però diferent. I tractat amb equitat. Repetim: és per això que es va plantejar la reforma de l’Estatut.



Finalment, quan es vegi com acaba tot el procés de l’Estatut i del finançament, per tota aquesta explicació ja es veu que a l’hora de decidir la nostra posició com a poble, aquesta haurà de ser una reacció de dignitat. Un país necessita diners i poder polític i més coses, però no pot prescindir de la dignitat i del respecte dels altres. Si això es perd, acaba perdent-se tot. Perquè ningú no se sentirà obligat a respectar amb nosaltres ni els tractes ni la sensibilitat. Ni res.



20 de gener





QUE NO TANQUIN LES FÀBRIQUES



Vivim un moment de crisi econòmica molt fonda, amb crisi social greu. Que amenaça d’agreujar-se més encara.

En una situació així els governs, les administracions en general i també molts agents socials es pregunten què s’ha de fer. I què s’ha de prioritzar.

Probablement s’ha de fer, poc o molt, tot alhora. S’ha d’evitar el daltabaix bancari, s’ha de garantir l’estalvi de la gent, s’han d’apuntalar les empreses, entre d’altres coses, assegurant que els arribi el crèdit o amb ajuts puntuals de l’administració, s’han de prendre mesures fiscals i s’ha d’estimular obra pública que mou l’economia i crea ocupació, etcètera. I s’han d’atendre situacions especialment penoses d’alguns sectors socials.

I tot és necessari. I ja s’entén que en situacions així es fa el que es pot. I que moltes coses s’han de fer en to d’urgència. Però, per això mateix, convé que els governants i en general la societat tinguin present que en el tractament de la crisi d’ara també cal preservar el futur. És a dir, que cal actuar de manera que la immediatesa no sacrifiqui el futur.

Això no sempre serà possible, però cal tenir-ho present i intentar-ho. Per exemple, cal fer tot el possible perquè no tanquin fàbriques. Les d’empreses d’aquí, o les d’empreses estrangeres. Que segueixin actives encara que sigui amb menys activitat. Perquè les fàbriques que ara tanquin costarà molt que tornin a obrir. I perquè els estrangers que se’n vagin costarà molt que tornin. I això significarà un empobriment real i difícil de superar per al país. En tecnologia, en riquesa i en feina.

Hem de salvar les fàbriques, tant com puguem. Catalunya és un país de tradició industrial. Té molta més vocació de producció que d’especulació, i això és bo. Però hem de salvar les fàbriques. Se sol dir cada cop més que l’important són els serveis. I és veritat. La informàtica, la logística, els serveis d’assessorament de tota mena, les tecnologies de la informació i el coneixement, el transport, les empreses de formació, els serveis financers, les empreses de publicitat i de màrqueting, moltes empreses de subcontractació, etcètera. I tot això també ho hem de desenvolupar i defensar. I ho hem fet. Però tinguem present que en una part molt important qui dóna feina a aquests serveis és la producció. La indústria, l’agricultura, la ramaderia. També el turisme, que és un tema a part.

Que no tanquin les fàbriques és el lema, és una prioritat també, de la senyora Angela Merkel, cancellera de la República Federal d’Alemanya. Alemanya també és un país d’un fort caràcter industrial. Molt més que nosaltres, molt més potent i important. Però amb un punt de semblança. Indústria i exportació. Per tant, necessitat de competitivitat. I necessitat de no recular respecte als altres països industrials. I menys ara que hi ha crisi. Per tant, que no tanquin les fàbriques, diuen la senyora Merkel i el seu govern de coalició de democratacristians i socialdemòcrates.

Això es diu a tot Europa, però a Alemanya amb especial intensitat, ateses les seves característiques.



Com es pot evitar que tanquin les fàbriques, o que en tanquin poques? La pregunta val també per a les empreses de serveis. Que, repetim, en part depenen de les industrials.

Hi ha mesures que tothom coneix. Mesures fiscals, activar tant com es pugui el pagament dels deutes de l’administració, prendre mesures perquè el diner injectat a la banca arribi a les empreses, encara que sigui amb la prudència que el moment reclama, etcètera. I en el cas d’empreses estratègiques donar-los suport clar des de l’administració. Suport clar. És clar que se’n beneficiaran elles —i això de vegades hi ha qui ho accepta malament—, però tant o més se’n beneficiarà tota la indústria auxiliar. El país, de fet.

En realitat, l’atur que es produirà si cau o se’n va segons quina empresa serà petit comparat amb el que, de retruc, es produirà a tota la indústria auxiliar i a les empreses de serveis.

Poc o molt és el raonament que es fa a tots els països europeus, i més a Alemanya, perquè més que d’altres viu d’això. I per això la senyora Merkel fa una crida a la responsabilitat dels agents socials i econòmics. De dues maneres.

La primera, una proposta feta, de moment, a les grans empreses. Suposo que si surt bé ho ampliarà a les mitjanes. Una proposta sota el lema de Kurzarbeit statt Kündigung, és a dir, treball reduït en comptes d’acomiadament. Una proposta al capital, a la direcció i als sindicats. Consisteix a dir: «Correm el perill d’un gran increment de l’atur, perquè les empreses tendiran a acomiadar gent. O a tancar plantes. En comptes d’això fem que hi hagi un acord: no s’acomiadarà ningú, o s’acomiadarà poca gent, i en canvi reduïm el temps de treball, o establim períodes de vacances. Amb reducció de sou, i amb el suport de l’administració per evitar perjudicis, per fer-los molt petits. Però si en una empresa això és prou general, la reducció podrà ser petita. Tan bon punt la marxa de l’empresa es normalitzi es tornarà a la situació anterior». De fet aquí ja estem fent quelcom de molt semblant amb les suspensions temporals d’ocupació.

I també proposa la senyora Merkel que es redueixin provisionalment els alts sous dels més alts directius.

La segona proposta és, per a les empreses que encara tenen beneficis, reduir sensiblement els dividends. Això pot semblar utòpic, i potser ho és. A França, per exemple, el president Sarkozy ha fet una proposta semblant pel que fa als dividends, amb una resposta inicial poc favorable d’algunes grans empreses que temen que una reducció de dividends repercuteixi negativament sobre la cotització de les seves accions a la borsa. O sia, que fàcil no ho és. Però l’amenaça de molt d’atur és real. I l’amenaça que hi hagi empreses que tanquin, també. I que al capdavall ens trobem amb una minva de la nostra potència productiva, i de la capacitat de crear llocs de treball, també.



Els polítics, sindicalistes i els empresaris són els que hauran de trobar el desllorigador de la situació. En estar fora de l’àmbit de decisions, poca cosa més es pot fer que comentar i donar idees amb ànim constructiu. Però l’únic suggeriment que sí que creiem que podem fer a qui decideix és que no es tingui por de prendre decisions que salvin empreses. Naturalment, que se salvin amb garanties. Això no és tapar forats, això és preservar el futur.

Salvar empreses tot ajudant a trobar solucions laborals equilibrades. Salvar empreses sobretot si tenen repercussió en el conjunt industrial, amb suport econòmic o d’avals. Salvar empreses amb ajuts fiscals.

Això requereix una actitud decidida per part de l’administració. Un esforç particular, i de vegades difícil, per part dels sindicats. I una actitud serena de l’empresariat. A tots plegats se’ls ha de demanar un gran esforç de diàleg. Perquè el risc és gran. És gran el risc de l’atur salvatge, és gran el risc de sortir de la crisi empobrits si només tapem forats, i que minvi la nostra capacitat de represa com a conseqüència de les pèrdues de peces clau de l’engranatge productiu.



27 de gener





CATALUNYA I EUROPA



La proximitat de les eleccions europees i la visita del president europeu han fet que aquests dies es parli molt d’Europa (i de la Unió Europea). Benvingut sigui aquest renovat interès.

Benvingut sigui perquè Europa, i l’europeisme, i la Unió Europea han estat sempre uns referents bàsics de Catalunya. De Catalunya i del catalanisme.

Repassem la història, primer. I parlem d’ara, després. I fem-ho per parts i per períodes.



1. Ja el naixement de Catalunya com a nació la vincula amb Europa. Perquè naixem vinculats a l’Imperi carolingi, l’Europa d’aleshores. En els nostres inicis som de fet el baluard meridional d’Europa. I tant políticament com jurídicament com culturalment seguim vinculats durant molt de temps a gent, temes i idees del nord dels Pirineus.



2. Durant els segles medievals d’esplendor, Catalunya no va ser un petit país en un racó de món, va ser una potència europea. Ho va ser el Regne d’Aragó, però amb Catalunya com a motor polític, econòmic i fins i tot ideològic. Amb projecció i pes a tota la Mediterrània, enfrontada amb França i sovint amb el Papat, que solia ser profrancès, i relacionada amb tot Europa. Sempre, això sí, amb una perillosa pressió castellana a l’esquena.



3. Passada l’etapa d’esplendor, totes les nostres guerres de defensa del poder polític i econòmic tenen un fort component europeu. El té la guerra contra Joan II, a finals del segle xv (amb un component de guerra civil per la qüestió remença), el té la guerra de 1640 i el té, més que cap, la de 1705-1714, en la qual Catalunya és una peça en el joc d’escacs europeu, però és també un actor de política europea molt actiu.



4. Aquest component europeu en aquelles tres guerres i molt especialment en la de Successió, no fou només tàctic o fruit de la necessitat de trobar aliats. Fou també de tria de model polític, social i econòmic. En totes tres, encara que més feblement en la guerra contra Joan II, els catalans varen tenir les províncies unides dels Països Baixos —és a dir, Holanda— com un referent. Un referent del moll de l’os europeu oposat a la mentalitat castellana —de fet la de la monarquia espanyola—, ja situada políticament i ideològicament en la perifèria europea.

Això explica l’opció catalana a favor no tant del pretendent austríac enfront del francès, com del model angloholandès de caràcter mercantil i productivista combinat amb l’austríac, poc centralista i respectuós de les nacionalitats, enfront del model francès, políticament molt centralista i econòmicament molt colbertià, és a dir, molt dirigista. Tot plegat un joc molt europeu.



5. La lenta recuperació catalana que s’inicia després de 1714 fins a la segona meitat del segle xix se segueix fent amb la mirada posada al nord. No només al nord geogràfic, sinó al nord industrial i mercantil, i al nord cultural i ideològic a mesura que la recuperació del país permet eixamplar els horitzons. Des de l’admiració per l’Anglaterra fabril, fins a la de la literatura, la filosofia i la música alemanyes.



6. Això es fa cada cop més evident encara amb el modernisme, el primer gran moviment intel·lectual i artístic de signe clarament nacionalista, molt vinculat a la cultura i al pensament del centre i del nord d’Europa. I poc després amb el noucentisme, que tampoc no és un moviment localista, sinó d’àmplia respiració europea. Aquest, molt mediterrani, amb una recuperació de la cultura llatina i molt especialment de França. I ja declaradament europeista. No és casualitat que l’introductor a Catalunya del profeta de l’europeisme del segle xx, Coudenhove-Kalergi, fos un declarat noucentista com Joan Estelrich, aleshores collaborador molt directe de Cambó.



7. Durant tot aquest recorregut històric veiem que, en contrast amb successives influències europees —i projeccions catalanes cap a Europa—, hi ha poca relació amb la resta d’Espanya. Molt poca. Tots els grans moviments culturals, econòmics, socials, ideològics que hi ha hagut durant aquest llarg període han nascut a Catalunya mateix, amb influències europees diverses i amb poca incidència espanyola.



8. Amb el franquisme es produeix una situació alhora radicalment anticatalana, antieuropeista i antidemocràtica. Més que mai, per tant, per Catalunya Europa és la salvació i el model a seguir. No solament el país va mirar de mantenir la seva relació tradicional amb Europa, sinó que a més es va sentir atret aviat per la idea de la Unió Europea. Abans amb molta més intensitat que el conjunt d’Espanya, perquè fora de Catalunya, d’una banda, molts sectors conservadors tocats pel franquisme eren clarament contraris al model polític, social i econòmic europeu i a la seva ideologia, i, de l’altra, una part de l’esquerra antifranquista va derivar per raons ideològiques cap a posicions reticents o hostils respecte al model de les democràcies europees i respecte al seu projecte d’unificació europea. Durant els anys del franquisme va ser alhora capdavantera a Espanya de la lluita pel model europeu, és a dir, democràcia, creixement econòmic i estat del benestar, i capdavantera pel respecte de les nacionalitats espanyoles i l’autonomisme. I en tot moment, des de l’inici de la transició democràtica fins avui mateix, ha donat suport a les iniciatives europeistes dels diferents governs espanyols. Sempre, i especialment quan els diputats nacionalistes catalans eren decisius i la governabilitat espanyola era fràgil.



9. Però, a més d’això, Catalunya ha procurat ser directament present i activa políticament a Europa dintre de les possibilitats que li permet el seu estatus polític, i culturalment i econòmicament participant en moltes iniciatives. En algun cas jugant-hi un paper molt primordial, com han estat l’Assemblea de les Regions d’Europa o el Comitè de les Regions. O pressionant el govern espanyol perquè fes convocar la Conferència de Barcelona que va iniciar el Procés de Barcelona, reprès ara amb la iniciativa del president Sarkozy.



10. Cal dir que en alguns aspectes molta gent a Catalunya havia pensat que la Unió Europea comportaria canvis en l’estructura dels estats que a Espanya beneficiaria les reivindicacions catalanes. No en termes d’independència, però sí en el sentit de fer més fàcil i més àmplia l’autonomia, tant política i institucional com lingüística i cultural. Això era, en bona part, un sentiment espontani i bastant general. En temes més ja d’iniciativa política, des d’alguns partits catalans i des de la mateixa Generalitat s’havia propugnat que la Unió Europea se sustentés en tres pilars: els estats actuals com a element central però amb menys poder a causa de la cessió en dues direccions: externament, cap a la Comissió i el Parlament Europeu; internament, amb autonomies més potents i més diferenciades per raons històriques, culturals i polítiques. Era una proposta que sempre fou difícil, i potser ingènua, però en algun moment es varen fer passes en aquesta direcció (finals dels anys vuitanta i començaments dels noranta). Però la reacció dels estats fou fulminant en els dos sentits. El regionalisme europeu en general va ser frenat, i els estats varen adoptar posicions més estatalistes respecte a la Unió. I és on som ara.



11. En el cas concret de la llengua catalana també el seu reconeixement ha quedat clarament per sota del que molts a Catalunya havien esperat. Ha estat sempre evident que el català no seria llengua oficial europea. Hauria estat una ingenuïtat pensar-ho. Però sí que es podia esperar de Brussel·les més bon tracte (i més comprensió). I més reconeixement. Tot i que és de justícia dir que en el cas del català hauria calgut una posició més compromesa, i més lleial, per part dels governs espanyols.



12. Som on som. Què s’hi pot fer i què cal fer?



Comencem per la llengua. Hi han de pensar i hi han d’actuar els partits polítics. I més encara la Generalitat. Amb una visió realista de les coses. Definint bé els objectius. Coordinant bé els esforços. Donant sensació de seriositat. Segur que fent les coses bé es pot aconseguir més del que s’ha aconseguit fins ara. Perquè és de justícia.

I evidentment no té sentit dir que a Brussel·les no s’hi ha d’anar a parlar dels nostres problemes en tant que catalans. A tot Europa seríem els únics que no ho faríem. Seria una dimissió. Seria ridícul. El que passa és que ho hem de fer bé.

Però no tot és llengua. El govern de la Generalitat, i els nostres partits polítics, i els diputats catalans a Brussel·les han d’anar a defensar moltes coses més. Ja que som europeistes i ja que som catalans. És a dir, ja que volem el progrés d’Europa, en tots els ordres, i el de Catalunya.

És a dir, a Brussel·les hem de defensar la nostra identitat, la nostra economia, les nostres infraestructures, etcètera. I el progrés general europeu, el reforçament del paper d’Europa en el món, la qualitat de la democràcia i el benestar europeus. És el que correspon als representants d’un país que defensa la seva manera catalana de ser i que és fidel a la seva vocació europeista, de sempre, de fa segles; per exemple, amb la connexió del TGV amb França i els ports de Barcelona i Tarragona.



13. Però hem de ser conscients, també, que els nostres esforços a Brussel·les —des del TGV al català o a favor de la política mediterrània— no reeixiran si els governs de Madrid no hi ajuden. O, en el cas del català, si com han fet molts cops, obstaculitzen. És un altre front a no oblidar.



3 de febrer





DE LA CRISI ECONÒMICA, POLÍTICA I MORAL



Pels volts de 1920 Catalunya va viure moments difícils. Després dels anys de creixement econòmic fort que havia provocat la Primera Guerra Mundial, ja que les nostres fàbriques havien treballat a ple rendiment per als països en guerra. Després de l’esperança que havien creat l’Assemblea de Parlamentaris de 1917 i del projecte d’Estatut d’Autonomia de 1919. Després d’uns anys de bon funcionament de la Mancomunitat i de consolidació del projecte cultural, social i polític del catalanisme. Després de tot això, havien arribat temps difícils. Gran agitació social, pistolerisme d’origen obrer i d’origen patronal, desconcert polític, inquietud militar, crisi econòmica i, fins i tot, crisi bancària, amb la fallida del principal banc català, el Banc de Barcelona.

És en aquest context que Eugeni d’Ors, el dia 9 de gener de 1921, va escriure l’article que tot seguit reproduïm.



L’extensió de la crisi



Diuen que la crisi dels bancs serà menys greu si arriba a quedar localitzada. Creieu, emperò, de bona fe, que a Catalunya és possible localitzar una crisi? Pal·liar-la no et dic que no! Però perquè una crisi en un ordre d’afers pogués favorablement resoldre’s, caldria que els afers, en ells mateixos i en sa totalitat, no fossin en crisi. I perquè els mateixos afers no fossin en crisi, caldria que Catalunya no estigués en crisi política, com està d’ençà algun temps. I perquè no estés en crisi política, que no estés en crisi moral, que no estés en crisi de cultura.

Diuen del pànic, diuen del pànic! En el pànic hi ha un element irracional sempre; però en el centre del pànic, hi ha també un nucli racional. Si la imatge del perill exterior no és exacta, és sempre exacta, si més no, la de la interior feblesa. Perquè inevitablement, aquell que s’imagina ésser feble, feble és.

Als comptecorrentistes de tal o tal altre banc podran ésser-los retornats els seus crèdits. Però qui ens tornarà, a tots els catalans, el compte corrent espiritual que tots tenim en el catalanisme polític? Qui ens indemnitzarà de les pèrdues irremeiables que aquesta fallida, fallida més greu, perquè s’ha produït sense suspensió d’operacions, ens ha produït? Quan i com cobraran aquells que, per exemple, havien dipositat en aquesta caixa mal segura, manejada darrerament per gent massa ardida, tota una joventut?



Vuitanta-vuit anys més tard, aquest article és del tot actual. Fixemnos-hi.

Ors diu que hi ha una crisi bancària. I no li dóna poca importància. Però li preocupa més la crisi general, la crisi de les empreses, la crisi del que ara en diem l’economia real. I afegeix que serà difícil recuperar aquesta crisi, perquè subjacent hi ha una crisi política. I una crisi moral, i cultural, és a dir, de valors i d’idees.

I això mateix és el que ara passa.

Però Ors diu encara una altra cosa molt actual. Parla del pànic. De la por. I torna a encertar-ho perquè diu que el perill exterior és el que és, gran o petit, però el que de debò ha de preocupar és la por —ell diu el pànic— que neix de la sensació de feblesa interior. Perquè aquell que es pensa que és feble, és realment feble.

I això també passa ara. També ens sentim insegurs.



Aquella crisi econòmica es va superar. Amb víctimes, però es va superar. I després n’han vingut més, que també s’han superat. I també crisis polítiques i crisis de l’ànima. Per tant, no hem de pensar que no hi ha futur. Però a condició d’analitzar bé les nostres fallades polítiques i sobretot d’actitud i de moral individual i collectiva.

Perquè el que ha passat es podia preveure. No ho vàrem preveure prou, o no ho va preveure gens, segons qui. Alguns ho haurien pogut preveure si no haguessin tingut mentalitat de nou ric; per tant, si no haguessin estat presumptuosos i poc exigents. I altres, si no haguessin pervertit paraules nobles com solidaritat. I altres, si no s’haguessin instal·lat en la moral del no esforç. I altres, si no haguessin jugat amb foc en temes econòmics, o bé socials. I polítics. Amb lleugeresa i poca seriositat. O a Catalunya en l’avaluació de les pròpies forces i del context espanyol. I havent provocat el que Ors assenyalava com especialment negatiu: ets feble si perds l’autoestima i et penses que ets feble.

I ara resulta que l’Espanya que s’ho menjava tot, campiona en tantes coses, i que donava lliçons a tothom és campiona en una altra cosa; en l’atur. I de molt. I diuen —i és veritat— que té les entitats financeres sanejades. Com Ors deia: podem dir que els comptecorrentistes no perdran els seus diners. Però estan immerses en un sistema que els dificulta molt ajudar les empreses. Més que enlloc. Campions també en això.

Ja ho hem dit: de la crisi de què ens parlava Ors ens en vàrem sortir. I de la dels anys setanta i vuitanta, també. I de la de 19911993, també. I també varen ser molt greus. Amb víctimes. Amb la desaparició de sectors sencers de la indústria. Amb un 22% d’atur. Però ens en vàrem sortir. I, malgrat tot, ara tenim més que mai reconeixement polític, i més projecció econòmica mundial, i més nivell científic i universitari, i la societat civil més sensibilitzada. Ens cal, això sí, recuperar la il·lusió i la confiança. Ors ens diria que ens cal superar la crisi política i la crisi moral.

És cosa dels polítics veure com poden avalar més les empreses o avançar els pagaments de l’administració als seus proveïdors, o rebaixar segons quins impostos, o intervenir bé com a mediadora entre el món empresarial i el sindical. O atenuar i combatre determinades situacions socials greus. És a dir, és cosa dels polítics actuar sobre la problemàtica econòmica i social. Però també és cosa dels polítics, i en general de gent amb capacitat de lideratge intellectual i emocional, recuperar la idea de país i l’engrescament pel país. Recuperar la seriositat cívica i el sentir-se responsables.

I, en general, és cosa de gent amb mentalitat positiva i generosa. En tots els ordres. Poc o molt, és cosa de tots.



10 de febrer





UN GRAN MOTIU D’ESPERANÇA (I D’ORGULL)



Més d’un cop els editorials d’aquest butlletí han fustigat els errors polítics, les fallades de caràcter, les confusions intel·lectuals que com a catalans hem tingut. Les febleses que com a país hem tingut pel que fa a aquella tríada que en diem IVA, és a dir, les idees, els valors i les actituds.

Hi hem insistit un cop i un altre perquè sense una idea clara del que, com a país, volem i podem ser; sense uns valors i unes conviccions potents; i sense una actitud positiva i il·lusionada, barreja de realisme i d’autoestima, ni tirarem Catalunya endavant ni en farem un país del qual ens puguem sentir orgullosos.

Repeteixo: hem estat crítics amb nosaltres mateixos. De vegades amb acarnissament. Referint-nos a fets passats, i a més ençà, referint-nos a actituds poc serioses. A confusió d’idees de fa poc. No hem estat tendres amb nosaltres mateixos.

Però al mateix temps sempre hem mantingut la nostra fe en Catalunya. La nostra fe en nosaltres mateixos. Malgrat tot.

Per què?

Doncs perquè al costat dels perills que ens amenacen, i de les nostres fallades i els nostres errors, i de les nostres febleses objectives, al costat de tot això, demostrem cada dia que som un poble que té recursos morals, que és capaç d’imaginar horitzons positius, que és valent i és generós. En molts terrenys. I que no l’espanten els reptes. Que s’hi enfronta. En positiu.

En posaré un exemple.

Vaig visitar fa poc l’Institut d’Ensenyament Secundari de Canovelles. Un poble al costat mateix de Granollers. Que l’any 1950 tenia 500 habitants, pagesos. I que avui en té 18.000, amb ben pocs pagesos. Amb un polígon industrial de 1964 que, juntament amb el creixement industrial de Granollers i de tot el Vallès Oriental i amb la immigració massiva dels anys cinquanta, seixanta i setanta, explica aquest creixement.

Als nois i noies —de 16 a 18 anys— que m’escoltaven els vaig explicar la història recent del seu poble, i els vaig dir: «Vosaltres sou fruit d’això, d’aquesta immigració i d’aquests canvis econòmics i socials. Els vostres pares o avis, que varen venir de fora, han fet aquest poble i aquest país. Juntament amb la gent que fa més de cinquanta anys jo veia en el mercat dels dijous de Granollers quan venia a comprar aviram amb el meu avi. I ara som aquí, molts més que aleshores, parlant català (en part gràcies a la immersió lingüística), arrelats a Canovelles i al Vallès, amb bona convivència i preocupats —jo, vosaltres i els vostres pares— per un futur comú».

Això és un gran èxit. Això ens ha d’enorgullir.

El que més em va impactar d’aquesta visita a l’IES de Canovelles no va ser això, tot i ser tan positiu. Va ser que la directora em fes entrar a l’aula d’acollida. A l’aula on durant uns mesos als nois i noies, nens i nenes acabats d’arribar d’arreu del món se’ls ensenya català i de vegades també castellà, i aquells coneixements mínims del seu nou país que els calen per poder-se incorporar a les classes amb utilitat.

Hi havia quinze o setze nois i noies. De tots els colors. De tots els horitzons. Hi vaig parlar amb cinc.

Una noia d’uns dotze anys del Marroc. Amb el seu mocador. En català. Poques paraules, però en un bon català. Somrient i gens sorpresa. Contenta de ser a Catalunya.

Dos nois de l’Equador, de Guayaquil. Un amb faccions molt índies, l’altre, no: «Quants anys teniu? Quants anys fa que sou a Catalunya? Teniu un riu molt gran, a Guayaquil, el Guayas. És una ciutat molt bonica. Els vostres pares treballen aquí? Teniu germans?». En català. Deficient en un d’ells, millor en l’altre.

Un noi, més gran, divuit o dinou anys. Negre, alt i ben plantat. Eixerit. Somrient. Se’l veu que anirà endavant. De Dakar, el Senegal. Amb un bon català.

Una noia de quinze o setze anys. Té ganes que li pregunti. «Sóc argentina.» «D’on?» «De Buenos Aires.» «Així ets porteña.» «Sí, sóc porteña.» «Fa temps que vius a Catalunya?» «Tres anys.» «Estàs contenta?» «Sí, m’hi trobo bé.» «I els teus pares, viuen aquí?» «Sí, i treballen aquí.» Un bon català i una cara alegre.

I la directora i els mestres, satisfets. Fa l’efecte que creuen en el que fan. I tots plegats pensem: «Hem de ser capaços que aquests també s’incorporin al nostre país.»

Ningú no s’enganya. Tots sabem que és difícil crear consciència col·lectiva i condicions generals de progrés en les nostres circumstàncies. Tots sabem que Catalunya corre el perill de perdre cohesió i identitat. Però no és el primer cop que ens enfrontem a un repte així. O amb altres de semblants. Reptes de ser o no ser.

I sempre hi hem respost no tancant-nos en un reducte, o abandonant, o dimitint. Només que haguéssim reaccionat així una sola vegada ja seríem morts. Ja no existiríem com a llengua, o com a cultura, o com a poble. No existiríem. I en canvi existim. Hi som. Perquè hem decidit resistir. Resistir amb resposta activa. Defensant el català, tenint iniciativa econòmica, mirant de ser presents en el món, elaborant un concepte de país on molta gent, i gent diversa, hi tingués cabuda. Amb fidelitat al que hem estat i som, amb respecte envers tothom però exigint ser respectats.

I ara ens trobem davant d’un altre gran repte d’aquests. I d’una voluntat de donar-hi resposta novament. Repte i resposta condensats a l’aula d’acollida de l’IES de Canovelles.

Per la seva naturalesa i per la seva dimensió és un repte que no és segur que puguem superar del tot. No ens hem d’enganyar. Per tant requereix que el conjunt dels catalans fem un propòsit molt ferm de defensar la nostra identitat com a país en tots els terrenys —des del lingüístic al polític passant per l’econòmic i el nostre tarannà social—, conscients que ni Canovelles ni Catalunya són com eren el 1950 i que el que compta és com són ara. I amb voluntat que tothom s’hi pugui considerar a casa. Amb idea clara dels drets i deures de cadascú, amb respecte envers el que ha estat un país amb personalitat molt pròpia i de llarga i positiva potència integradora i amb capacitat de servei als que hi viuen, hi treballen i el respecten.

Repeteixo: és un repte molt gran. Però que una vegada més hem de resoldre bé.

Però només el fet de plantejar-nos-ho —i no per primer cop—, només el fet de proposar-nos-ho significa que Catalunya, com a poble no té res de vulgar, que no és un de tants. Perquè en circumstàncies semblants molts pobles i moltes cultures o bé ja han estat destruïts o han anat a parar a la marginalitat. I nosaltres, no.

No podem estar del tot contents del que en aquest sentit fem. Ens cal més tremp encara. Però coses com l’aula d’acollida de Canovelles —repetides per tot el país— són una garantia de futur. Són un motiu d’esperança. D’esperança no vana, perquè coses com aquesta aula requereixen esforç, tenacitat, bona fe i confiança. I d’orgull, perquè signifiquen qualitat, generositat i estimació pel país i per la gent.



17 de febrer





HO HEM DE PAGAR SEMPRE ELS MATEIXOS?



Primer capítol



1. 24 de febrer de 1981, en el despatx del president de la Generalitat. Cap a migdia. S’ha acabat feliçment l’intent del cop d’Estat. A tot Espanya tothom fa declaracions. De satisfacció, d’alleugeriment. El president de la Generalitat també n’ha fet. També positives. A la televisió i a la ràdio. I ja s’han apagat els focus i s’han retirat els micròfons. I els periodistes estan a punt d’acomiadar-se. Però el president els diu una última cosa: «Sí, el cop d’Estat ha fracassat. Però em fa molta por que això ho pagarem nosaltres. Ho pagarà Catalunya».



2. 24 de febrer, a la tarda. Palau de la Zarzuela. El rei ha convocat una reunió amb Adolfo Suárez, president sortint; Leopoldo Calvo-Sotelo, president entrant; Felipe González, secretari general del PSOE; Santiago Carrillo, secretari general del PCE; i Manuel Fraga, president d’AP. És a dir, de fet, tots els partits polítics del Congrés, amb l’excepció de CiU i del PNB. Del que es va parlar en aquella reunió se’n sap alguna cosa, encara que no amb detall. Però pel que se sap, per la composició de l’assistència i pel que després va anar passant no costa gaire d’imaginar-s’ho.



3. No sabem ni el dia ni el lloc d’aquest tercer episodi. UCD i PSOE, Calvo-Sotelo i Felipe González, es posen d’acord a tirar endavant conjuntament la LOAPA (Llei orgànica d’harmonització del procés autonòmic). Amb el beneplàcit d’Aliança Popular. És a dir, pràcticament tot el Parlament. Una llei que té com a objectiu escapçar el procés autonòmic, amb especial perjudici de l’autonomia de Catalunya, ja que en el cas basc el tema del concert no es veia afectat i ja que era la que realment reclamava un sostre substancial alt d’autogovern.

És a dir, començàvem a pagar pel 23-F. I ho hem arrossegat durant molts anys.



Segon capítol



És un capítol llarg, amb moltes escenes, diversos escenaris i protagonistes. Però els arguments són sempre semblants: la Generalitat intenta millorar el seu finançament. I sovint aconsegueix millores, que després es traslladen a totes les autonomies. Però sempre amb un cost polític i d’imatge alt. És a dir, també va a càrrec nostre el desgast per la discussió amb l’Estat. «Los catalanes siempre quieren más», «se lo llevan todo», etcètera.



Tercer capítol



El resultat és el següent:



a. L’aportació que Catalunya ha de fer a la resta de l’Estat cada any oscil·la entre el 8,5% i el 9% del seu PIB. Dit d’una altra manera, després de pagar els impostos —i sovint de pagar privadament suplements en autopistes, escoles, hospitals i serveis de tota mena— els catalans hem de pagar entre un 8% i un 9% més. No hi ha cap economia que ho pugui fer sense greu perjudici de les seves infraestructures, els seus serveis de tota mena i la seva competitivitat. Tot i tenir un PIB més alt per càpita en renda per càpita, Catalunya queda per sota d’unes quantes regions espanyoles que el tenen més baix i no pot oferir els mateixos serveis a la seva gent. És a dir, no es respecta el que se’n diu el principi d’ordinalitat que a tot arreu es considera elemental.



b. Tant és així que en un país com Alemanya, on també els Länder més rics han de contribuir al progrés dels menys desenvolupats, el mateix Tribunal Constitucional ha dictaminat que aquesta aportació no podia ser superior al 4% del PIB.



c. Malgrat això el clam general a tot Espanya, alimentat per totes bandes, és que els catalans som insolidaris, i se’ns mostra una imatge cada cop més negativa. Fins al punt que mai els mitjans de comunicació espanyols, de dreta o esquerra, i l’opinió pública de tot Espanya havien estat tan contraris a Catalunya com ara. I no surt ningú, fora de Catalunya, no ja a defensar-nos, sinó simplement a explicar la realitat.



d. Per tant, i vist que les millores que s’havien anat aconseguint eren molt insuficients, en la negociació del nou Estatut el tema del finançament va ser clau. I hem topat amb la incomprensió i l’hostilitat de sempre. I amb un principi bàsic i dominant a Espanya, tant la de dretes com la d’esquerres: «La solidaridad hay que practicarla con los bienes ajenos».

e. I a això ara hi han afegit un nou argument. Diuen que com que hi ha crisi no s’ha de tocar res. Que ara això no toca, que ja en parlarem més endavant. No se’n va parlar en temps de vaques grasses, perquè deien que en tiempos de bonanza no calia, i no se n’ha de parlar en tiempos de tribulación, perquè hi ha altres urgències. I el govern incomplint tots els seus compromisos, totes les seves promeses, de l’aplicació del nou Estatut fins a la reforma del finançament. I mentrestant, els catalans, a seguir pagant el 9% anual del seu PIB.



Consideracions finals



1. Durant 35 anys, des de la Transició, Catalunya ha tingut una actitud responsable en temes polítics, econòmics i de solidaritat. Tant com el que més, i més que molts.



2. Ha contribuït, per tant, a la transformació i al progrés de tot l’Estat com el que més.



3. S’ha beneficiat de la consolidació democràtica i del progrés general.



4. Però des de fa molts anys ha estat sotmesa a un procés d’erosió política i econòmica, i de consideració i respecte. I de deformació de la seva imatge. Un procés cada cop més intens i barroer.



5. Catalunya ja ha fet, i seguirà fent, tota l’autocrítica que calgui. I caldrà que rectifiqui el que calgui. Però no ha de caure ni en la pèrdua d’autoestima ni en la síndrome d’Estocolm. La responsabilitat principal del maltractament que rebem no és nostra. La resta d’Espanya s’ha d’analitzar ella mateixa sense l’autocomplaença que exhibeix ja fa força anys i sense el sistemàtic recel i prejudici que té envers nosaltres. En això, i en tot, la pedagogia l’hem de fer tots, però sobretot l’han de fer els no catalans.





24 de febrer





ELS SET ANYS DE VAQUES GRASSES DE LA BÍBLIA

I ELS SEUS PECATS



Som en temps de CRISI. En majúscula. No es parla d’altra cosa. Sobretot de la crisi econòmica, i de la repercussió que té per a tantes persones, famílies i empreses. Petites i grans. I pel benestar i la seguretat generals.

Això suggereix que l’editorial d’avui es dediqui a fer unes reflexions d’ordre econòmic, social i moral (per aquest ordre).



1. Reflexió econòmica. Ja s’ha explicat a bastament que durant uns quants anys —com a mínim quinze— hi ha hagut un gran creixement econòmic en el món, i s’ha generat molt de diner. I quan això passa el diner té moltes ganes de col·locar-se, i aquesta pressa i aquestes ganes són perilloses perquè comprant i venent, venent i comprant, es van fent bombolles, que conflueixen i arriba a haver-hi una gran bombolla. I les bombolles poden ser grans i impressionants, però per la seva pròpia naturalesa són fràgils. Arriba un moment que peten i ho esquitxen tot.



2. Reflexió social. Quan la bombolla és molt gran (i ara som en plena època de globalització, i per tant la bombolla és molt gran) la seva esquitxada no afecta només els que han contribuït a inflar-la més del compte. Per dos motius: perquè és molt i molt grossa, i perquè a inflar-la no hi han contribuït només els poderosos, o els molt rics, i perquè els mecanismes de creació de la bombolla són molt diversos, i sovint senzills i modestos. Les subprimes americanes o les hipoteques excessives espanyoles en són un exemple.

Per altra banda, l’explosió de la bombolla i el subsegüent desajustament dels mecanismes fan que el sistema no funcioni bé i això afecta capes molt esteses de població. És el que passa, per exemple, amb el sistema bancari, que fins i tot allà on els bancs són més segurs i sanejats, no poden jugar prou bé el seu paper, no poden fer circular bé el diner perquè s’ha perdut la confiança, perquè hi ha por. I això afecta tothom, empreses grans i el petit comerç, les pimes i el consum familiar. I la conseqüència d’aquesta paràlisi, o semiparàlisi, és la ruïna de moltes empreses i l’atur.

Afortunadament això ens agafa després de molts anys de creació i consolidació de l’estat del benestar, és a dir, amb subsidi d’atur, amb pensions, amb atenció mèdica garantida, etcètera. És a dir, amb un coixí social bastant o molt general i d’un gruix considerable. Quan la comparem amb la crisi de 1929 veiem que aleshores això no hi era. I en els anys vuitanta hi era, però no tant com ara. Això amorteix molt els efectes de la crisi. Però la crisi hi és, i fa mal.



3. Reflexió moral. Tot el que hem dit fins ara és prou conegut i comentat. No ho és tant el que segueix. Per què ha passat això?

No se sol parlar bé del president Bush, i és lògic. I si bé la història acabarà de fer-ne el judici, hi ha una frase seva del començament de la crisi —cap al mes de setembre de 2008— que explica amb precisió i contundència el que havia passat. Va dir: «Això que passa és culpa de la nostra cobdícia». És obvi que se li podria dir que justament ell és qui havia de vigilar que la cobdícia no ofegués el bé comú i l’interès general. Però com a diagnòstic és precís. És un diagnòstic que va a l’arrel moral del problema. A la causa primera.

Però la cobdícia —el guany fàcil i ràpid— no anava sola. Segur que durant els set anys de vaques grasses de la Bíblia, la cobdícia no fou l’únic pecat del poble egipci. Hi hagué molta vanitat —fins i tot potser més que orgull, que també—, molta suficiència perquè tot era fàcil i tothom es podia sentir un reietó, molta ostentació, molt deixar-se endur per la facilitat, poca previsió, afluixament de la moral de l’esforç, pèrdua de seriositat i de ganes de treballar bé.

Ben bé no sabem què va passar a Egipte durant els set anys de vaques grasses. Però sabem que ara ha passat tot això que acabem de dir.

Deixem de banda els Estats Units. Parlem d’exemples que tenim a tocar.

Parlem d’Irlanda, parlem d’Islàndia. Islàndia era l’exemple que un país molt petit, pobre, i situat en un racó, acabat d’arribar al món de l’economia, independent de feia quatre dies, es podia convertir en un tres i no res en un país modèlic pel seu progrés econòmic, la seva modernitat, el seu benestar, la seva exigència mediambiental. Molts ens ho vàrem arribar a creure i ens alegrava veure que coses així eren possibles. Però ha resultat que era un castell de cartes que d’avui a demà es va ensorrar.

Irlanda també era el millor alumne d’Europa. Es va autoanomenar el tigre cèltic. Més inversions estrangeres que ningú, més llestos que ningú a l’hora de rebre ajuts europeus i sobretot molt cofois de poder dir que havien passat de molt els anglesos, de poder-los donar lliçons. Això és propi de nou rics. I molt pagats d’ells mateixos. Una mica fatxendes. I menys solidaris amb Europa que ningú.

I també ha caigut per l’estimball en un tres i no res.

I la llista es podria allargar. A l’Europa central i de l’est, entre els països excomunistes, hi ha també alguns exemples d’aquests. Que anaven dalt el cavall, amb presumpció, però que ara resulta que el cavall era de cartró. Els ha fallat, també, la seriositat, l’autoexigència. I els ha sobrat autocomplaença. I cofoisme.

I per això, des dels Estats Units a Islàndia, han estat encegats i no han pres mesures de correcció. Per exemple, han suprimit o no han fet cas de les normes, han deixat de banda la disciplina, han tingut molta i molta pressa, no han posat fonaments, han valorat més l’aparença que la solidesa.

Però no hem d’anar tan lluny. Analitzem aquest fenomen a casa mateix. A Espanya i a Catalunya.

Primer, a Espanya. Perquè aquest fenomen s’hi ha produït més aparatosament que a Catalunya. El tempo històric espanyol ha estat diferent del català. Més eufòric. Fa només 50 anys que Espanya, en el seu conjunt, està sortint d’una llarga decadència política, econòmica i d’imatge. Aquesta recuperació s’ha fet especialment evident durant els últims 20-25 anys. Una recuperació sobretot per mèrits propis, però també per l’ajut de grans proporcions i molt decisiu de la Unió Europea. De sobte, Espanya s’ha descobert emergent en tots sentits. I s’ha sentit important.

Catalunya ja havia assolit feia molt de temps nivells més alts des del punt de vista econòmic i de mentalitat i de modernitat. Per tant, durant els últims 25 anys també ha anat amunt, i ha progressat en molts aspectes, però no amb l’espectacularitat espanyola, ni amb la sensació exaltant i embriagant que produeix la novetat. I més, una novetat tan sobtada.

Això, entre altres coses, explica que el conjunt d’Espanya hagi jugat més a fons en molts aspectes amb èxit, les possibilitats que oferia la conjuntura econòmica i psicològica molt a l’alça que hi havia a Europa i al món. I també explica algunes de les fallades que ha comès. I que ara es noten.

Fallades econòmiques o diguem-ne tècniques. Però també fallades polítiques. I fallades, diguem-ne, de valors, d’escala de valors. D’actitud. Per això dèiem que s’imposa fer una reflexió també moral. En l’àmbit espanyol i en el català.

Una reflexió prou important perquè la deixem per a dimarts que ve.



3 de març





PERÒ A EGIPTE HI HAVIA HAGUT BONA ADMINISTRACIó



Reprenem la reflexió sobre les causes de la crisi que vàrem iniciar dimarts passat. Hi citàvem el que explica la Bíblia dels set anys de vaques grasses i dels set anys de vaques magres que hi havia hagut a Egipte.

«El Faraó tingué un somni… Pujaven del riu set vaques de bell aspecte i grasses, de carn, i pasturaven… Darrere d’elles pujaven del riu set altres vaques de mal aspecte i magres de carn… que es menjaven les set vaques de bon aspecte i grasses…» Era un somni, que Josep, el jueu, va aclarir al Faraó: «Vénen set anys de gran abundor a tota la terra d’Egipte. I després vindran set anys de fam, i tota l’abundor serà oblidada a la terra d’Egipte». I Josep, el jueu, va dir més encara. Va dir al Faraó que durant els set anys d’abundor fes aplegar i emmagatzemar. I això, «aquesta provisió de menjar serà una reserva per a la terra durant els set anys de fam que vindran a la terra d’Egipte».

I així es va fer. I tot passà com Josep havia dit. «S’acabaren els set anys d’abundor que hi havia hagut a la terra d’Egipte. I començaren a venir els set anys de fam. I hi hagué fam a tots els països, però a la terra d’Egipte hi havia pa.»

Confiem que se’m disculparà per aquesta llarga cita bíblica. Però és que la saviesa antiga sol explicar el sentit de la història i de la vida amb elegància i concisió.



Tornant a la reflexió de dimarts passat sobre l’actual crisi econòmica, social i moral, veiem que a Espanya, com a Egipte fa milers d’anys, hi ha hagut anys de vaques grasses. I no només set. Però a Egipte hi va haver previsió. Hi hagué bona administració. Bon govern. I a Espanya, no. I per què no?

Era fàcil de preveure que les vaques grasses no durarien sempre. I que en podien venir de magres. I més d’un ho havia advertit. Més d’un havia dit, per exemple: «El creixement espanyol té de bo que es produeix en una etapa de forta vitalitat del país, en un moment històric emergent. Però això no treu que aquest creixement tan fort es dóna gràcies a quatre factors dels quals només un ofereix garanties clares a mig i a llarg termini, que és el turisme. Potser amb oscil·lacions, però positives, perquè el nostre turisme és i pot ser competitiu».

I havia afegit: «Dels altres tres, dos no asseguren la competitivitat futura, que són el consum i la construcció. Ajuden a créixer i donen alegria. Però no garanteixen la millora de la productivitat i de la competitivitat ni l’aixecament del sostre del país. Finalment la immigració —quart gran factor de creixement— ha ajudat i ajuda a crear riquesa, perquè treballa i consumeix. Però si és molt forta indueix a optar per un model econòmic poc competitiu».

I això ha fet que a la terra d’Espanya, contràriament al que va passar a la terra d’Egipte, els governs i la societat no han aprofitat els anys bons per preparar-se per als dolents.

Què vol dir no emmagatzemar? Què vol dir no preparar el futur, que no sempre serà fàcil? Què vol dir desaprofitar uns anys d’extraordinària bonança? De superàvit? De vaques grasses?

Ho hem llegit fa poc en autors que ho expliquen millor que nosaltres mateixos: vol dir no propiciar un nou model de creixement més sòlid, en un moment tan favorable; vol dir donar prioritat absoluta a la despesa social, que és important, i fa quedar bé, però que a hores d’ara no pot fer passar a segona fila la recerca, la innovació, la competitivitat i la internacionalització de la nostra economia; vol dir donar facilitats i relleu social a l’economia basada en el diner fàcil i l’endeutament desaforat concretament en sectors que no són garantia de productivitat i de solidesa, etcètera.



El relat del Gènesi només parla del Faraó i de Josep. Que varen ser prudents. I responsables. I seriosos. Més que no ho han estat molts governs actuals. No varen ser arrogants ni creguts. No varen ser petulants. En canvi, no diu res de la gent, del poble, de la societat. No en sabem res. Perquè aleshores la gent i el poble comptaven poc. O gens. Però ara sí que compten. I compta l’estat d’ànim de la gent. Compta molt que ni la societat ni els governs caiguin en la petulància o en la imprevisió del futur, en la trampa de la facilitat, o en la mentalitat de nou ric. I per això no hi ha hagut bon govern. I a Espanya, en part, això ha passat.

No només no s’ha emmagatzemat prou, sinó que, creient que sobrava de tot i les perspectives eren bones, més que consolidar el que es tenia i fer-ho créixer i posar bases de futur, es podia alegrement gaudir-ne sense mesura i sense preocupar-se del futur. Una de les pitjors fallades de responsabilitat que hi pot haver és, com deia Helmut Schmidt, «die Entlastung der Zukunft», desentendre’s del futur, treure’s de sobre la motxilla del futur.

Això val per al conjunt d’Espanya, que ha caigut especialment en aquesta manera de fer de nou ric. Que ha fet que el país i els seus governants —és a dir, els polítics, però també molta gent— s’hagin expressat amb molta presumpció: som els millors en no sé quantes coses, creixem més que ningú, ja hem passat els italians i d’aquí a poc passarem els francesos, etcètera. I és cert que s’havia progressat, però sense posar prou fonaments i d’una manera que ha fet que en un no res, de cop, Espanya pugui ser proclamada, també, campiona de l’atur. Ara l’Espanya que presumia sobretot de ser molt social, dintre de la Unió Europea és campiona en atur.

Com diu Enric Juliana en el seu últim llibre, Espanya és un país vigorós i desorientat.1 Molt desorientat, però vigorós. Se’n sortirà i podrà aprofitar les coses positives que té. Si aprèn la lliçó.

Se’n sortirà si fa una bona recapitulació.



I Catalunya?

En clau catalana hi ha dues preguntes a fer­se. La primera: amb quin estat d’ànim, amb quin actiu i amb quin passiu afrontem aquesta crisi. Amb quins recursos comptem?

Com hem d’orientar el país, la política, l’economia, la prepa­ ració del futur, els valors bàsics de la societat? Som en un moment de canvi, les coses no seran com abans, i la pregunta és: de què disposem, de què disposa Catalunya per anar endavant? I com ho hem d’utilitzar?

La segona pregunta neix del fet següent. En els últims anys del franquisme i en el moment de la Transició va semblar que potser la democràcia i l’autonomia farien possible, per una banda, un reconeixement clar i molt substancial de la personalitat de Catalu­ nya en termes polítics, econòmics i identitaris, amb la correspo­ nent acceptació per part de la mentalitat espanyola, i per l’altra, que la relació entre aquesta Catalunya i la resta de l’Estat fos molt positiva per ambdues parts. I la pregunta és: tal com han anat les coses durant aquests darrers anys —políticament i d’evolució de les mentalitats—, com queda aquesta relació? Catalunya, quin pa­ per pot i quin paper vol jugar?

Però ens hem entretingut massa parlant de la terra d’Egipte. I aquestes dues qüestions són de gran transcendència. Per tant, de Cata­ lunya en parlarem en els dos propers editorials.



10 de març





ACTITUDS I VALORS PER UNA RESPOSTA CATALANA



És evident que estem entrant en una nova etapa. Després dels anys de la Transició i després dels vint anys llargs de democràcia espanyola, d’aplicació de l’Estatut i consolidació de la Generalitat, i en general de progrés econòmic i social, i després també d’un llarg període de progrés europeu i en bona part mundial, les coses han canviat.

A Catalunya el canvi es va iniciar abans. El president Maragall va advertir en el seu moment que entràvem en una etapa de Dragon Khan, i així ha estat d’uns anys ençà. Amb conseqüències en certs aspectes encara incertes, però que de moment ha produït alguns passius preocupants.

El cas és que el canvi d’escenari es produeix en un moment difícil que combina la crisi econòmica, les dificultats polítiques internes i amb Madrid, i una certa desorientació de la societat a Catalunya mateix.

Però a Catalunya no som ni nous rics ni decadents. Ha passat l’època que feia gràcia allò que deia Francesc Pujols, que arribarà el dia que els catalans pel fet de ser-ho podrem anar de franc pel món.

Una mena d’acudit més aviat dolent. Ara, i sempre, també fa vuitanta anys. Ni aleshores ni ara ningú no ens riurà les gracietes. Només ens valoraran pel nostre pes, incrementat amb un plus, i si el que som i el que fem ho som i ho fem seriosament.

Els nous rics ara cal buscar-los fora de Catalunya, a la resta de l’Estat. Probablement per poc temps, almenys amb l’exuberància que han exhibit fins ara.

No som nous rics. Però tampoc no som decadents. Vivim sota pressió, d’Espanya i de la situació global. Ens fan treballar amb un handicap considerable, econòmic i polític. Tenim reptes particulars, socials i d’identitat. Fins i tot és cert que hem comès alguns errors col·lectius que ens perjudiquen. I tot això ens ha produït un cert desconcert i un punt d’inflexió en la nostra autoestima. Però no som decadents. Si ho fóssim tots els factors negatius que ens pressionen ens deixarien fora de joc. I no és el cas.

No és el cas perquè, com hem dit altres cops —i no ens cansarem de repetir-ho—, tenim actius molt consistents. I això és important ara que ens haurem d’enfrontar amb la realitat. Ho haurem de fer amb una pregunta per endavant: què tenim? Doncs bé, tenim el que tenim. I és amb això i no amb fantasies que hem d’afrontar el futur.

Tenim el que tenim. Ben senzill.



Tenim:

— una tradició econòmica sòlida,

— una considerable capacitat d’iniciativa civil,

— una voluntat i una experiència d’obertura internacional,

— sentit d’identitat i voluntat de ser,

— una tradició de bona convivència,

— una experiència positiva d’ascensor social,

— hem tingut, i seguim tenint però amb necessitat de reforçarlos, els nostres vells valors del treball i l’esforç personal.



Tenim el que tenim i som el que som: un país pressionat, però de base sòlida. I és amb això que hem de treballar. I amb això ben utilitzat hem d’anar endavant. I podem fer-ho.

Però necessitem alguna cosa més.

Necessitem una classe política ni agitada ni exhibicionista. Ni frívola ni sectària i addicta al poder pel poder. Ni addicta a «la casta».2 Que utilitzi bé el poder i els recursos que té, sense sobrelegislar ni sobreactuar (o sobrepseudoactuar). És a dir, sense fer soroll pel soroll. Responent a necessitats reals i objectius clars i no a capricis, ganes de lluïment i protagonisme, etcètera.

Seriositat i sentit del bé comú. Incompatibles amb la cultura del no. I amb la traveta constant.

Això no és un catecisme luterà. Ni un decàleg de deures penosos i tristos. És simplement una reflexió sobre l’actitud que han de tenir la classe política i també la societat d’un país que vol anar endavant i que no va sobrat ni de recursos ni de facilitats. Però que té prou actius materials, morals i intel·lectuals si es concentra en el que fa, si es regeix per valors sòlids i no líquids, si no perd el temps i les energies fent jocs de mans i en espectacle buit, si recupera i sap aplicar bé les normes del bé comú.

I si revesteix tot això d’ambició equilibrada i si no renuncia a la pròpia dignitat i a un legítim orgull.



Dimarts que ve parlarem de la segona pregunta pendent: després de tot el que ha passat durant els darrers cinc anys, quin serà el joc de Catalunya dintre d’Espanya? De moment no serà ni gaire important ni gaire productiu. Però millorar-lo no ha de ser la nostra urgència. Ni sabem si serà la d’ells. A hores d’ara això no ens perjudicarà més del que ja ens perjudica. Ja fa temps que ens fan treballar amb dèficit econòmic i polític. Però malgrat aquest dèficit Catalunya pot anar endavant si a casa som forts i consistents, seriosos i autoexigents, si anem a totes.



17 de març





L’ESGUERRO



La crisi actual espanyola i catalana no és només una crisi econòmica clàssica, o una crisi política passatgera, sinó molt més de fons. És, fins i tot, una crisi que posa en qüestió assumptes bàsics de convivència i regles de joc elementals. No és una crisi més, no és una crisi qualsevol.

És una crisi de projecte en comú, una crisi de valors compartits. És una crisi de gran profunditat.



Durant els últims anys a Espanya, i a Catalunya, s’ha produït un esguerro. S’ha esguerrat un projecte. I alguna cosa s’ha trencat. Si més no, des del punt de vista del catalanisme. Però, de fet, també des del punt de vista del conjunt d’Espanya.

Des del punt de vista de Catalunya i del catalanisme, recordem que ens havíem proposat una sèrie d’objectius. De fet, una doble llista d’objectius. Entrellaçats.

En una primera llista figuraven assegurar la pròpia identitat de Catalunya, amb unes institucions sòlides, alt nivell d’autogovern i un reconeixement franc de la nostra personalitat (és a dir, no un reconeixement desdibuixat i diluït). També l’objectiu de fer de Catalunya una societat equilibrada i equitativa, amb mentalitat cívica i responsable i una economia moderna i competitiva. Amb una barreja d’arrelament i de projecció, de Catalunya endins i de Catalunya enfora.

Una segona llista definia l’altra cara de la moneda. Aquesta Catalunya que volíem millor i més reconeguda es troba situada en el marc espanyol (i europeu) i és un país amb voluntat de contribuir al progrés general espanyol, polític, econòmic, social. I de contribuir també a la formació d’una realitat i d’una sensibilitat col·lectives. De participar activament en la constitució d’aquest cos col·lectiu.

El catalanisme ho havia definit amb quatre grans propostes per tot l’àmbit espanyol: democràcia; creixement econòmic i progrés social; autonomia i reconeixement del pluralisme nacional d’Espanya, i Europa.



Com dèiem, dues línies d’acció i dues sèries d’objectius. Enllaçats, almenys en la visió que se’n tenia des de Catalunya.

Dos projectes que havien d’avançar en paral·lel i conduir a una definitiva i harmònica configuració de l’Estat espanyol. D’una Espanya en tots sentits consolidada, integrada al món modern i capaç de treure profit de les grans potencialitats que té. I alhora amb una estructuració interna que reconegués plenament la realitat i els drets de Catalunya.

En el cas concret de Catalunya això comportava jugar a fons i lleialment la carta de la democràcia a Espanya i del seu progrés econòmic i social. Per tant, ajudar primer a fer possible la transició democràtica i, després, contribuir a l’estabilitat i la governabilitat espanyoles (dues condicions indispensables de progrés d’un país). Contribuir a la transformació econòmica i social de tot Espanya i assumir les responsabilitats que això havia de comportar en un moment de gran transcendència històrica. Això és el que havia de ser el paper de Catalunya.

Tot això, dit d’una altra manera molt condensada que, almenys en un punt, necessita ser explicitat. Entre els molts grans problemes que Espanya tenia pendents n’hi havia un d’especialment punyent: el del desequilibri territorial, el de l’insuficient desenvolupament econòmic i social d’una part important d’Espanya. Resoldre això era responsabilitat de tot l’Estat, d’una bona obra de govern i de tots els seus territoris.

I el mot d’ordre era la solidaritat. Catalunya s’hi va apuntar des del primer moment. De fet, el catalanisme sempre havia sostingut que «en un país no puede haber oasis», com deia l’any 1911 Cambó, catalanista de dretes, o —quan es considerava que el progrés d’Andalusia depenia principalment de la reforma agrària— que «la reforma agraria andaluza va a tener un coste que debemos pagar entre todos», com va dir Jaume Carner, catalanista d’esquerres i ministre d’Hisenda d’Azaña, en la defensa del seu projecte de reforma fiscal de 1932. El pensament polític i social català de la segona meitat del segle xx ha reforçat aquesta visió de les coses. Per això, fer possible la recuperació econòmica i social de l’Espanya menys desenvolupada, era un component molt important del pacte tàcit de la Transició i, més enllà, de la nova ordenació espanyola.

Un pacte que Catalunya ha complert al peu de la lletra.



Però què ha passat? Han passat tres coses negatives.



1. Ha reaparegut amb molta força l’atàvic sentiment anticatalà, probablement a causa de dos factors. El primer —en si mateix bo— ha estat l’èxit polític i econòmic de sectors i territoris espanyols tradicionalment menys dinàmics però que han creat una mentalitat suficient i agressiva en més d’un aspecte i en més d’una direcció, dintre i fora d’Espanya. El segon, el protagonisme català —molt constructiu però també reivindicatiu—, molt acusat en alguns moments dels darrers trenta anys, ha provocat una reacció negativa. I molts polítics espanyols han tornat a descobrir que és fàcil guanyar vots a Espanya fent anticatalanisme. O vendre diaris. O simplement ser aplaudit.



2. A cavall d’això, el vell objectiu uniformitzador d’Espanya ha reaparegut amb tota la potència i aplicat sobre Catalunya. Amb una acció que avui es pot dur a terme des de diversos fronts: el de la pressió econòmica i financera, el d’una immigració molt desproporcionada, el d’una crisi dels serveis públics a causa d’aquests dos factors combinats, el d’una orientació jurídica restrictiva des del punt de vista autonòmic, etcètera.



3. Finalment, hi ha un tercer fet moral, especialment criticable i políticament escandalós, que és la interpretació i la utilització que s’ha fet del concepte de solidaritat. Aquell principi que els anys seixanta, setanta i encara vuitanta semblava que havia de ser el ciment d’una relació generosa i en tots sentits productiva —humanament, socialment, econòmicament i políticament productiva— ha esdevingut un joc trampós. Ja fa temps que el mot d’ordre a molts llocs d’Espanya és: «La solidaridad solo hay que practicarla con los bienes ajenos». És el mot d’ordre dit sense vergonya de gran part de la classe política espanyola. Dit amb to de directa acusació contra Catalunya. Amb mentalitat ressentida. Sense cap esforç d’objectivitat i de judici just.



Tot això —aquests tres punts— deixa Catalunya fora de joc. Al marge. Trenca el que semblava que era el pacte tàcit i esperançador de l’Espanya renaixent de la segona meitat del segle xx.

Un país pot anar endavant per mèrits propis, i és el cas d’Espanya durant les últimes dècades. Pot anar endavant també perquè hi ha factors exteriors que l’ajuden i és també el cas d’Espanya. I un país pot tenir perspectives positives per diversos motius de conjuntura història i generacional, de pes cultural, de presència en el món. També és el cas d’Espanya. Però un país també pot esguerrar les seves bones perspectives si es deixa dur per l’arrogància i la fatxenderia, per la facilitat i la no-exigència, per l’afebliment de valors cívics i morals, pel to sectari i acarnissat de l’acció pública. O pel no respecte a parts importants de la seva població. També podria ser el cas d’Espanya.

Tot plegat és un esguerro. Un esguerro no és simplement un error, no és una fallada. És ‘fer malbé una cosa’, diu el diccionari. I afegeix, ‘mutilar’. Té un to d’error de molt mal corregir. «El sastre m’ha esguerrat el vestit», diu el diccionari, o, també, ‘esguerrarse un projecte’. És això, s’ha esguerrat el projecte.

Des de fora de Catalunya poden dir que el projecte que s’ha esguerrat és el de Catalunya, no el d’Espanya. I pensar que de Catalunya l’únic que els cal és el 9% del seu PIB, i que si els catalans fan soroll no en facin massa. Però han d’anar amb compte. Perquè només amb això hi ha moments que pot ser que Espanya sigui ingovernable. Només amb això perd bona part d’un dels seus motors. Només amb això Espanya perd un dels seus elements d’estabilització. I l’eufòria espanyola de fa quatre dies —i encara per alguns d’avui mateix— no pot fer perdre de vista que Espanya és el país campió d’Europa de l’atur, i ho serà més encara, i que té una millora de la productivitat molt baixa, i que hi ha un desprestigi general de les institucions que afecta, fins i tot, una cosa que hauria de ser tan bàsica pels que diuen tenir «sentit d’Estat» com és el Tribunal Constitucional, i que té uns hàbits polítics de gran confrontació, d’acarnissament, i que ara mateix hi ha un govern pidolaire i desconcertat. Espanya és un gran país, i ha progressat molt. Però no li sobra res del que té. I no pot prescindir del grau de confiança que hi ha d’haver en un país per anar endavant. No pot banalitzar temes importants. Ni pot jugar amb conceptes d’alt valor ètic i polític (com el de solidaritat, per cert). No pot fer trampes.



Tot plegat, un esguerro. No una fallada, o un desajust, o una mala interpretació, que es resolen amb una telefonada, o un seminari de cap de setmana, o una escena de sofà, o un discurs zalamero o afalagador, i menys encara amb promeses de no sé què.

Des d’aquests editorials hem dit molts cops que en el que no ha anat bé durant els últims anys —a Catalunya i en la situació política i moral de Catalunya a Espanya— hi han contribuït també errors catalans. Ningú no ens podrà titllar de no veure la biga en el nostre ull. Però ara, i cada cop més, ja és hora de reclamar que a Espanya la gent més responsable faci autocrítica i, sobretot, vegi com poden canviar certes conductes polítiques, de mentalitat i ètiques.

En aquest precís moment, Catalunya podrà aportar poc a aquest canvi. Durant anys ja s’ha arriscat molt, ja ha donat molt (no només econòmicament), ja ha anat molt al davant, ja ha assumit moltes i molt serioses responsabilitats. Ja li cansa ser la munició del caïnisme espanyol. Ja li costa més creure en les promeses. I ja no li agraden els focs artificials.

Participarà en el joc, mecànicament. I pagant la factura. Potser Espanya no n’espera res més, ni li demana res més.

De moment aquesta és la situació.



24 de març





CONCLUSIONS



Des del 3 de març, hem publicat quatre editorials seguits sobre la CRISI. En majúscula. Començant per la crisi econòmica i política i les seves conseqüències socials. I anant més enllà, tot analitzant també la fallada de valors ètics i cívics que ha contribuït a desfermar la crisi. I això a molts nivells, des del personal i del nostre país fins al més global. Finalment, analitzant si en el nostre cas, és a dir, a Catalunya i a Espanya, a tot això no s’hi ajunta una altra crisi, una crisi de projecte.

I la conclusió —la nostra, si més no— és que sí. En part provocat per les altres crisis, però sobretot —sobretot— a causa d’una dinàmica pròpia. El projecte no només polític o econòmic sinó de dimensió històrica, de valors compartits, de normes de convivència i de comunió d’esforç que hi ha hagut en la relació entre Catalunya i la resta d’Espanya durant els darrers quaranta anys ha entrat en crisi. Com dèiem dimarts passat, el projecte s’ha esguerrat.



El projecte s’ha esguerrat



Des de Catalunya hem de ser capaços d’analitzar en què hi hem contribuït. Ja ho hem fet. Potser ho haurem de continuar fent. Però de moment no cal. Perquè és un exercici que no té sentit fer-lo un tot sol. També s’ha de fer des de l’altra banda. I això, de moment, no es fa. Des de la resta d’Espanya no es fa perquè encara estan molt cofois amb l’evolució econòmica i social dels últims vint anys —el miracle espanyol, com hi va haver un miracolo italiano—, i perquè això i la situació catalana, en conjunt difícil, han fet que del respecte, i de vegades una certa admiració, envers Catalunya es passés a una certa displicència i a la satisfacció típica del nou ric envers qui ja no veu tan fort.

Ara estan convençuts que per fer l’Espanya que volen fer no necessiten Catalunya (a banda de la contribució anual del 9% del dèficit fiscal català). Fins i tot no s’adonen que sense la tremenda aportació de la Unió Europea el milagro español no s’hauria produït. I és que l’èxit ràpid i espectacular fa perdre el món de vista.



Per tant, ens hem de preparar per una etapa de treball intern



De Catalunya endins. D’aprofitament del que tenim, de tots els nostres recursos. Recursos econòmics i tècnics, intel·lectuals i morals. I això no serà possible sense disciplina interna, sense autoexigència. De fet, sense patriotisme.

Per aprofitar al cent per cent els nostres recursos ens cal recuperar la mentalitat de la sobrietat i de l’eficàcia, la cultura de l’esforç i de l’exigència, i el sentit del bé comú. I hem de rebutjar decididament la cultura del no, la protesta per la protesta, la condescendència amb l’incivisme, el preciocisme narcisista, l’espectacle, la fatxenderia, la lleugeresa.

Som i serem un país mediterrani i que sap gaudir de la vida, però en els nostres millors moments hem sabut combinar aquesta característica amb un rigor ètic i un concepte exigent de la societat que ha produït una barreja d’alta eficàcia i qualitat.

Sense el plus que això ens pot donar no ens en sortirem. Perquè la gracieta de Francesc Pujols —«Perquè seran catalans, totes les seves despeses, on vagin, els seran pagades»—, que sempre va ser una ximpleria, ara en part és veritat, però a l’inrevés: «Perquè són catalans, han de pagar més que els altres». I la paradoxa és, i serà, que amb aquesta segona versió hi sortirem guanyant. Sí, si ho assumim bé, hi sortirem guanyant. Perquè treballarem més bé i traurem més profit del que tenim.

No serà el primer cop que això passa. Hi ha hagut èpoques que no teníem més que ara —de fet teníem menys— i vàrem fer més. En realitat vàrem excel·lir. Però ara no serà així si ràpidament i a fons no canviem de manera de fer. En la política, en el discurs a la societat, en les actituds bàsiques.



Mentrestant, què hem d’esperar de la resta d’Espanya? No gaire



Com ja hem dit, ells encara no s’adonen que també tenen problemes. I que en tindran. Això, agreujat per una forta revifada de la idea de sempre de fer d’Espanya un tot uniforme. Idea de sempre, des dels Àustries passant per Carles III i pels polítics del segle xix que parlaven, amb animositat, de «las provincias todavía diferentes». I per les dictadures del segle xx.

No hem d’esperar-ne gaire. Ni el que seria de justícia. Arribat el cas caldrà que formulem les nostres reclamacions. I que no renunciem als nostres drets. Amb energia. I amb molta dignitat. Però sense precipitació. Perquè la negociació té sentit en el marc d’un projecte més global i generós. Que ara no hi és. Ara només hi hauria regateig a la menuda. Ara el projecte s’ha esguerrat.

Amb la situació política i parlamentària actual sovint et pots trobar amb algú que et diu: «Ahora los catalanes podréis vender cara la piel». Al nostre entendre la resposta hauria de ser: «No vendemos nada. Nos hemos retirado de este mercado, porque no es un mercado serio. Porque las palabras no se cumplen. Y las balanzas no están equilibradas. Los pesos no son correctos. Las letras a plazos no se pagan. Cuando el mercado vuelva a ser serio y correcto ya nos avisarán».

I no hem d’anar a pidolar. No hem d’anar a pedir alpiste.3 Tindrem el que tindrem, que és justet, però que ben administrat i actuant amb sentit del bé comú —és a dir, amb patriotisme— pot rendir prou. Més que amb més recursos utilitzats amb demagògia, desconcert i mentalitat d’espectacle.

El joc del pidolaire no ha de ser el nostre. Segons com serà el d’ells. Però no hi hauríem d’entrar i fer que creguin que tot plegat es resol amb copets a l’esquena. El mal és més profund. No hi ha projecte d’Espanya. El de 1978 s’ha esguerrat. El que uns i altres han impulsat darrerament és inacceptable per a Catalunya, i en el conjunt d’Espanya de moment crea una gran pertorbació. I ara es veurà si aguanta o no.

Què s’ha de negociar, si no hi ha projecte? Si el pacte tàcit de 1978 s’ha trencat?



Algunes preguntes finals



1. Cal refer, o convé refer i renovar, el pacte de 1978? Potser sí, però la iniciativa no pot sortir de Catalunya.



2. Durant unes dècades, Catalunya ha fet una contribució molt important al progrés general espanyol. Políticament, econòmicament, socialment. Ara no és així. Ni està tant com abans en condició de fer-ho ni se li accepta que ho faci (a banda del 9% del PIB). I la pregunta és: hauria valgut la pena aprofitar Catalunya més a fons i no només circumstancialment en moments difícils?

És des de la resta d’Espanya que s’ha de donar una primera resposta a aquestes preguntes. No és la nostra feina —la de Catalunya— obrir el joc. Entre altres coses perquè no sabem si volen que n’hi hagi. I nosaltres no els convencerem. Ni tan sols els convencerem que corren perill. S’haurien de fixar que després del miracolo italiano han vingut vint anys llargs de decadència italiana. Val a dir que, comparada amb Itàlia, Espanya té cartes millors. Clarament millors, en més d’un sentit. Però no se’n pot refiar. El desprestigi de les institucions, l’acarnissament polític i mediàtic, a hores d’ara una política econòmica erràtica, de criatura que es tapa els ulls i diu que no hi és, una productivitat baixa i una amenaça d’atur gran (de moment, Espanya campiona europea de l’atur), tot això els hauria de fer pensar. Però l’arrogància o —pitjor encara— la vanitat del nou ric encega. I pot retardar la presa de consciència d’una nova situació.

Des de Catalunya ens ho hauríem de poder mirar amb serenitat. Perquè el que hi pogués haver d’inflat en els nostres balanços ja ho hem descomptat en gran part. De tota manera ens amenaça encara un perill: que la sentència del Tribunal Constitucional i el resultat final del tema del finançament siguin negatius. Això accentuarà allò que el president Montilla en diu la nostra «desafecció» envers el conjunt d’Espanya, però no hauria d’alterar la nostra determinació de treballar a fons i bé amb el que tinguem. Sense donar les gràcies a ningú ni sentir-nos deutors de ningú. Amb el que som i tenim. I amb fe en nosaltres mateixos.



31 de març





POLíTICA



L’editorial d’aquesta setmana té per objectiu deixar ben clar que sense una bona política un país acaba anant a la deriva o empantanegant-se. És a dir, caient en la confusió i aturant-se.

A hores d’ara és important dir-ho i subratllar-ho, perquè hi ha una crítica molt generalitzada contra la política i els polítics. I perquè hi ha qui creu que el que compta és només, o quasi, la societat civil.

S’entén —a mitges— l’actitud crítica contra la política i els polítics. Però no són vàlides algunes de les conclusions que se’n treuen. Són nocives, fan mal.

Algun cop hem parlat en aquests editorials del miracolo italiano. Trenta anys de gran progrés en tots els ordres. I després, la davallada. Per raons diverses. Però també per una de principal: la fallada política. Durant molts anys els italians en varen fer broma. Deien: És veritat que tenim una mala política, i molta inestabilitat. Però això és bo, perquè el fet que cada any tinguem una crisi i estiguem uns quants mesos sense govern és la nostra salvació. Són els mesos bons perquè la nostra societat civil —que és activa i imaginativa— treballi amb llibertat, sense interferències polítiques. I gràcies a això anem endavant.

Una ximpleria.

A l’Argentina diuen quelcom de semblant: De dia els polítics frenen el país amb les seves baralles i els seus personalismes. Però de nit els polítics dormen i l’Argentina es recupera.

Una altra ximpleria.

Ximpleria que nosaltres no hem de fer ni pensar. Els resultats en els dos casos són ben clars.



És veritat que sense societat civil, sense gent organitzada, activa, positiva, no hi ha país. És cert que només amb polítics no hi hauria país. Això és especialment evident a Catalunya, on hem estat tantes dècades, fins i tot segles, sense poder polític propi. I hem sortit endavant gràcies a la gent, a la societat civil.

Però hi ha decisions, o orientacions, o impulsos, o compromisos i riscos que la societat civil no pot prendre o no pot assumir.

La responsabilitat global del país no la té la societat civil. La té la política. Ja fa anys que ho diem.4

Hi ha coses que només poden fer els polítics. A la societat civil hi ha reivindicacions, desitjos, projectes o pors que molt sovint són tots o molts legítims, però parcials, és a dir, afecten una part de la població, però no tota, i que entren en conflicte entre si. Qui s’enfronta a aquestes situacions generalment són els polítics. Perquè en principi poden tenir més en compte l’interès general i perquè generalment són ells qui disposen dels elements legals per resoldre els problemes (lleis, decrets pressupostos, etcètera). Tot això —responsabilitat de conjunt, necessitat de visió global, possibilitats d’actuar— obliga el polític, el bon polític, a donar impuls i orientació a la societat.

Per tant, si aquesta possibilitat d’actuar, si aquesta funció i si aquesta responsabilitat són mal exercides, el perjudici per a la societat serà molt gran.



En conseqüència, els ciutadans no poden mirar-se d’una manera distant o displicent la política. No poden simplement desinteressar-se’n, o refugiar-se en l’escepticisme o fins i tot en el sarcasme. És veritat que els ciutadans, i la societat civil, ells sols no poden assegurar que el país tingui bons polítics. Però hi poden ajudar. O ho poden fer difícil.

Com ho poden fer difícil? En primer lloc instal·lant-se, com hem dit, en el desinterès, o en la crítica fàcil, o en la incomprensió de les dificultats de la política. En el fet de demanar als polítics esforços, compromisos, coherències… que molts ciutadans no practiquen en l’àmbit de les seves pròpies responsabilitats. O no fent l’esforç de comprendre en èpoques compromeses la dificultat de l’acció política. O regatejant tota mena de suport, ni que sigui moral. O de credibilitat. O de respecte.

De vegades es produeixen situacions en què fer bona política costa. Per les circumstàncies, per com han anat les coses, per errors que s’han comès, per actuacions exteriors poderoses d’efectes negatius… Superar aquestes situacions costa. Costa a tothom. A la societat civil i als polítics. Uns i altres s’han d’ajudar.



Tot plegat ens porta a una conclusió: cal que els ciutadans, que la societat civil s’involucri en la política. Per a molts, això no significa fer-se d’un partit o prendre posicions públiques. Però per a uns quants sí que significa prendre una posició pública, un compromís públic. Fer una adhesió clara i definida. No per a la majoria, repetim, tot i que és signe de salut democràtica i cívica d’un país que hi hagi un gruix important de gent amb compromís polític públic. Però a molts —ara sí, a la majoria— el que se’ls ha de demanar, el que la societat els ha de reclamar és que s’esforcin a entendre el sentit de l’acció política, que tinguin idees clares i que actuïn d’acord amb les seves conviccions o d’acord amb les conclusions de la seva reflexió.

Que no arrufin el nas amb posat de suficiència si algunes o moltes actuacions polítiques no els agraden, sinó que s’esforcin a entendre els problemes, que s’esforcin a entendre les dificultats i complexitats de la política, que creïn el seu propi criteri i que en el que per vocació, possibilitats i situacions puguin, s’involucrin. En el nivell que els correspongui, que pot ser que sigui molt i molt modest. I gens públic. Però que en tot cas representi un compromís personal.



7 d’abril





PASQUA. I L’ESPERIT DE PASQUA



Els editorials d’aquestes últimes setmanes han estat durs. I els comentaris que han suscitat ho han estat, també. I és lògic, perquè la situació del país és més aviat agra. Per això l’editorial d’avui serà com un aturar-se una estona per pensar sobre un valor i una actitud que sempre calen per refer-se i per continuar el camí. Un editorial que d’antuvi pot sorprendre i estranyar. Que pot, fins i tot, semblar una meditació religiosa. I, per a segons qui, ho pot ser, però que també és una meditació laica i que té una intenció i uns destinataris molt més generals. És una reflexió sobre el desig de viure i de ser. En tot cas, una pausa per a la reflexió serena sempre va bé.

No parlarem de la Pasqua des de la perspectiva religiosa. Per a qui escriu aquest editorial, la Pasqua significa la resurrecció de Jesucrist. Però no pretén que tingui exactament el mateix significat per a tots els que el llegiran. En canvi, sí que per a tothom pot valdre el comentari següent:

Les religions pretenen donar resposta a interrogants molt íntims i substancials de la gent. De les persones. Que afecten la seva raó de ser. Les religions, les filosofies, les concepcions del món i de la humanitat. I moltes ho fan tenint present l’ànsia de viure de les persones, l’ànsia de ser i d’existir, i de fer i de crear. I, per tant, fins i tot l’ànsia de perpetuar-se, de projectar-se més enllà d’un mateix. Ja sigui en el record, en l’obra feta o en la descendència. O, alguns, en la immortalitat. I en tot cas, en el rebuig de la mort. De durar, de no desaparèixer un bon dia engolit per un túnel o soterrani. Tot això és humà.

Té, per tant, tota la lògica que homes i dones, tant individualment com en el marc de fets col·lectius que els agrupen i els proporcionen aquells sistemes de relació que els ajuden al propi desenvolupament —ja que en l’essència mateixa de l’ésser humà hi ha la necessitat de la comunicació—, sentin la necessitat d’un impuls vital, constantment renovat, que els ajudi a contrarestar la usura, el desgast, l’afebliment. L’amenaça del no-res.

La Pasqua cristiana és una resposta a aquesta demanda. A aquest desig de voler ser. La resurrecció significa el triomf de la vida. Significa la renovació de l’esperit vital.

Altres religions o filosofies hi donen respostes diferents. Una resposta d’invitació a la indiferència, a la passivitat, a la resignació. Però no és el cas de les religions i de les filosofies del nostre món occidental. Des de la religió dels grecs (i només cal rellegir La Ilíada per veure-ho ben clar) fins a les modernes sectes protestants americanes viure, i viure amb plenitud, i viure amb ànsia de futur i de grandesa, és un comú denominador.

Totes tenen la seva versió de l’esperit pasqual. De la mentalitat vitalista. Totes tenen la seva versió de la resurrecció. O per emprar un llenguatge més laic, totes les filosofies occidentals tenen la seva versió del ressorgiment. Totes manifesten ganes de viure.

En tot cas, els humans tenim dret a pouar en totes aquestes propostes un potent optimisme vital i creatiu. Una raó de ser i d’esperar. La convicció que els homes i les dones i els pobles estem cridats a fer la feina que ens toca fer en l’indret i el temps que la història ens ha assignat. I que no podem deixar aquesta tasca a mig fer per desànim o per decepció.



Tot això pot semblar estrany als lectors habituals d’aquests editorials. Qui els escriu no es pot sostreure de la seva particular visió del món. Que no pretén imposar als altres. Però en allò que hi pot haver de comú amb altres visions també vitalistes, també prometeiques, també reàcies al fatalisme, podem convidar tothom a la confiança, a la serenitat i a l’activisme, a la lluita contra tot el que signifiqui renúncia i abandonament.

En totes les religions i els sistemes filosòfics i visions del món hi ha un moment d’exaltació que reconforta. De sobresalt joiós. Hi ha un moment de resurrecció o de ressorgiment. Però també en el calendari de totes aquestes ve després un temps llarg de treball de cada dia. De vegades ingrat. Però que es pot fer. En condicions difícils o fàcils, però amb l’esperit i la voluntat renovats i enfortits per un nou impuls de vida i de justificació de la pròpia raó de ser. Per un ressorgiment moral.



Tornem al començament



Catalunya ha viscut i viu un temps difícil. I amenaçador. No és la seva economia només, o el seu poder polític, el que està en perill. O el que volen arruïnar. És el seu esperit.

Els que així ho veiem ho hem de denunciar. I ens hi hem d’oposar. Amb tota la nostra energia. I amb realisme, com hem dit repetidament: som el que som i tenim el que tenim. Potser tindrem més. O menys. Però mentre les nostres ganes de viure siguin fortes, la nostra intel·ligència no s’ofusqui i no llencem a les deixalles el nostre sentit del bé comú, mentre el nostre instint de voler ser, de voler viure no s’apagui, mentre perduri el nostre esperit de ressorgiment, Catalunya pot guanyar la batalla.



14 d’abril





QUÈ HEM DE FER ELS CATALANS?



No podem limitar-nos a fer denúncies o a fer diagnòstics severs de la situació actual. Ens hem de preguntar què hem de fer.

A aquesta pregunta hi pot haver tantes respostes com individus. O com partits polítics. O com sectors socials. O com grups de reflexió. Tothom té dret a donar la seva resposta. I de fet seria bo que molta gent es fes la pregunta i se la contestés amb esperit de compromís.

La resposta no és fàcil perquè hi ha moltes incògnites. Per començar els interrogants propis de la crisi econòmica i social. Molt generals, encara que aquí amb característiques pròpies. Però, sobretot, no és fàcil perquè en el cas concret de Catalunya hi ha moltes més incògnites, i molt particulars.

Es podrà aplicar l’Estatut tal com es va aprovar? Es podran aplicar, per exemple, les clàusules financeres que l’Estatut preveu? I com quedaran les competències? O les clàusules lingüístiques? Quina acció permetrà en el tema de la immigració? En general permetrà una defensa eficaç de la identitat catalana?

O bé, ens donarà més capacitat d’iniciativa per contrarestar la crisi econòmica i social?

Així mateix, la política i la societat espanyoles han virat en una direcció hostil envers Catalunya. Hostil envers la nostra identitat, hostil pel que fa a la creació d’imatge i discriminatòria en qüestions molt bàsiques d’infraestructures i d’economia en general.

I això, repetim, en un context general econòmic i social difícil.

Tot plegat configura una situació perillosa. Que ens pot conduir a una reculada econòmica i en general a una pèrdua de pes, i al desdibuixament com a societat i com a país. I en tot cas, ara, entrarem en una etapa nova. Gens fàcil.

Per tant, què hem de fer?

Abans de res, ser realistes.

No vol dir acceptar-ho tot amb el cap cot. No vol dir això. Vol dir preguntar-nos de què disposem, en primer lloc.



1. De què disposem?



Dèiem a l’editorial del 17 de març:

«Tenim el que tenim. Ben senzill. Tenim:

— una tradició econòmica sòlida,

— una considerable capacitat d’iniciativa civil,

— una voluntat i una experiència d’obertura internacional,

— sentit d’identitat i voluntat de ser,

— una tradició de bona convivència,

— una experiència positiva d’ascensor social,

— hem tingut, i seguim tenint, però amb necessitat de reforçarlos, els nostres vells valors del treball i l’esforç personal.





TENIM EL QUE TENIM I SOM EL QUE SOM, UN PAÍS PRESSIONAT, PERÒ DE BASE SÒLIDA. I ÉS AMB AIXÒ QUE HEM DE TREBALLAR.»



2. Vol dir també recuperar la confiança.



Aquest conjunt d’actius ens ha permès crear una economia moderna no solament en el passat, sinó també avui mateix. Som el 19% del PIB espanyol i el 28% de les exportacions espanyoles. I les nostres empreses continuen invertint a l’estranger. Hem fet un canvi molt substancial en el camp de la recerca. Hem salvat la identitat del país —tot i que està amenaçada— i especialment també la convivència interna. Els nostres hospitals tenen un bon nivell europeu.

Però aquest recompte i la confiança que podem tenir no ens han d’amagar que com a país i com a economia vivim un moment difícil. I de risc. Per tant, ens cal treure tot el profit possible dels nostres actius. No en podem malbaratar cap.

Tenim actius, és ben cert. Però per afrontar i superar la conjuntura que vivim, per la pressió que ens ve de fora —per començar d’Espanya mateix— i per la que ens ve de dins mateix de la nostra societat anem justos. Anem justets. No podem malbaratar res.

I el cas és que malbaratem.



A l’hora de fer recompte d’actius, preguntem-nos: què podem esperar de l’Estat?

Poc. Almenys a hores d’ara, poc. En tot cas, no el que un país com Catalunya necessitaria rebre del seu Estat per donar resposta als grans i diversos reptes que té. I menys encara per tirar endavant un projecte de país realment ambiciós. I tenim el risc, fins i tot, de ser arraconats, ja sigui políticament —i per tant, de cara a les decisions importants—, ja sigui geogràficament per la política d’infraestructures, ja sigui per una acció sistemàtica de fort dèficit fiscal (el 9% anual del nostre PIB). I aleshores passa encara una altra cosa. I és que si tot això fa que Catalunya perdi posicions la consigna arreu d’Espanya sigui dir que no en saben, o que pensen massa en la seva cultura i la seva llengua. És a dir, que donin la culpa o bé a la nostra incapacitat o bé a la nostra identitat. I així fereixin greument la nostra confiança i la nostra autoestima.

La conclusió de tot plegat és que haurem de valer-nos de nosaltres mateixos. I treure el rendiment màxim dels nostres actius. Això requereix molta solidesa i molta consistència internes. No requereix tancar-nos a casa en una versió emmurriada de Catalunya endins. Perquè segueix essent veritat que «el nostre món és el Món», com deia aquell eslògan de la Generalitat de fa uns anys. Però ara la principal prioritat és que els catalans treballem bé. I això depèn també, i molt, de la política, però depèn moltíssim de l’actitud general del país.

Depèn del fet que la seriositat sigui norma en el país. Dèiem a l’editorial del 7 de gener de 2009 que abans de res cal que siguem seriosos. Seriosos amb el compromís, amb el nostre país i amb la nostra gent, seriosos amb els plantejaments, amb coherència, amb sentit de responsabilitat. Per tant, sense gota de frivolitat, de lleugeresa o de temeritat. Amb fort sentit del bé comú. Això sempre és del tot necessari, però ho és més en països petits i que lluiten en condicions difícils.

La seriositat, tan senzill com això. No l’espectacle.

Depèn del fet que l’estètica no es mengi l’eficàcia. Som un país de sempre inclinat a l’estètica, com a mediterranis que som. Unamuno ja ens ho va advertir: «Levantinos, os pierde la estética». Dol que t’ho diguin, però és cert que és un perill que ens sotja.

Depèn del fet que si una obra pública necessària es pot fer en tres anys per X milions d’euros no es faci per dues vegades X i en sis anys. I no per corrupció, sinó per entrebancs, que tots plegats ens posem.

Depèn del fet que la cultura del no i l’esperit de protesta sistemàtica no dominin tant la nostra vida pública. Perquè això és causa de molt retard i molt malbaratament. I ja hem dit que sí que tenim recursos de tota mena, però en la conjuntura actual anem justos. No podem malbaratar ni temps ni diners. Ni energies en l’autocomplaença.

Depèn, naturalment, del fet que tinguem un bon govern i una bona administració a tots els nivells.

Que actuïn amb eficàcia però sense sobredimensionament. Corregint el defecte de sobrelegislar i sobreactuar (o pseudosobreactuar) que ho encalla i ho complica tot. Sense fer soroll pel soroll. Responent a necessitats reals i no a ganes de lluïment i de protagonisme. No a l’estètica.

Depèn també del fet que el país no es vengui ni doni la sensació que es vendrà per un plat de llenties. Perquè el primer capital d’un país és fer-se mereixedor del respecte dels altres.

Depèn que siguem capaços d’entendre que ser català requereix un sobreesforç. Això ha estat sempre així. Un sobreesforç de treball, d’iniciativa, de creativitat. I de civisme i d’il·lusió pel bé comú. En realitat, de patriotisme. I no ens hem de queixar, perquè això va fer la grandesa de la Catalunya moderna.

Treballant des de la pròpia solidesa interna. Així es va crear a Catalunya un clima positiu i il·lusionat. Que ens va donar èxit i ens va fer sentir orgullosos de ser catalans.



28 d’abril





DEL BON ÚS DELS NOSTRES ACTIUS



Les perspectives de com pot acabar l’actual situació d’impasse polític i institucional que viu Catalunya són molt preocupants. Tant pel que fa al finançament, com al conjunt de l’Estatut, com a la situació en què quedi situada Catalunya dins Espanya. Cal afegirhi la crisi econòmica i social, que són problemes d’arrel diferent, encara que també s’imbriquen amb la qüestió política i nacional.

Si les previsions negatives es confirmessin, es confirmaria també el que hem dit en anteriors editorials: que el model d’involucració, no només política sinó també estructural, de Catalunya a Espanya sobre el qual s’havia basat l’acció pública catalana des del final del franquisme —i en certs aspectes fins i tot una mica abans— s’ha esgotat. I que el plantejament que ara preval a Espanya recula cap a conceptes i polítiques contràries a l’acceptació d’una realitat col·lectiva diferenciada de Catalunya. I que obertament o subreptíciament mira d’anar-la esborrant.

Si aquestes previsions es confirmessin, repetim, seria prou greu perquè Catalunya hagués de donar una resposta política potent. No solament per protestar, sinó per deixar obert el plet. És a dir, perquè quedi clar que la reivindicació com a país es manté. Però proposar el que s’ha de fer en el terreny polític i institucional no és feina d’aquests editorials. És feina de les forces polítiques del país. Que esperem que en això trobin bon recolzament en el conjunt de la societat.

Això —que caldrà una reacció política que rebutgi de ple cancel·lar el plet de Catalunya amb forta pèrdua— ha de quedar molt i molt clar.

Però dit això cal insistir en el treball que el país ha de fer amb el que tinguem. Amb tot allò que no els serà tan fàcil de prendre’ns perquè rau en la nostra intimitat personal, però també col·lectiva, és a dir, en la intimitat de la nostra societat. També miraran d’es­ capçar­nos­ho o de condicionar­nos­ho. Ara mateix es rumoreja que volen fer una nova Llei de caixes que aniria en aquesta direc­ ció i seria molt greu i perjudicial. Esperem que el govern de la Generalitat i també CiU ho puguin evitar.

Però, de tota manera, hi ha actius importants que podem de­ fensar bé. Ja els hem enumerat més d’un cop.5 Amb aquests actius ben utilitzats podem fer molta feina. Ben utilitzats, repetim.

Quedi clar que això no és una invitació a la rendició com a país. Com a projecte de país. Realisme no vol dir rendició. No és una invitació a la pura gestió ni a la renúncia de la política. Ja ho he dit abans. La reivindicació haurà de quedar oberta i en tots els terrenys s’haurà d’actuar també políticament. Però, a més, el país haurà de treballar en el dia a dia amb ambició i energia.

Sabent que anem justets. Justets de diners, i justets de temps, i justets de poder polític. Per tant, com que anem justets, no podem malgastar ni podem deixar de fer servir cap dels recursos de què disposem. I entre aquests recursos, hi figura la nostra societat civil.





No som uns admiradors badocs de la nostra societat civil. En coneixem les limitacions.

I hem repetit més d’un cop que no pot substituir-se l’acció política. Que ella sola pot fer molta feina, però que no pot rematar bona part dels projectes sense el suport o l’impuls de la política. Però repetida aquesta observació per enèsima vegada, diguem que entre els actius de Catalunya hi ha una societat civil important, que en el passat ha jugat papers molt positius i decisius per al conjunt del país. I que ara ho ha de tornar a fer.

Però se l’ha d’ajudar. I sobretot no se li han de posar bastons a les rodes. I se li’n posen.

Se li’n posen amb l’ús exagerat del fre administratiu. Se li’n posen amb la hipertròfia burocràtica. Se li’n posen amb la sobrelegislació i la sobre(pseudo)actuació que impulsa el món polític i administratiu.

Se li’n posen amb les ganes del món polític de voler controlar més del que el bé comú reclama. I fer-ho sovint amb esperit clientelista i sectari.

Se li’n posen fent més difícil a Catalunya que a molts llocs d’Espanya que es pugui obrir una empresa nova, per modesta que sigui.

I el país en general, i no només els particulars, se’ls perjudica si les obres que han de durar X anys i Y milions duren el doble d’anys i el doble de diners. És a dir, si es deixa lliscar el país cap a la italianització (amb casta inclosa). Si qualsevol petició, no de gent necessitada sinó de criatures malcriades, que sovint els sobra de tot o que es creuen que al país li sobra de tot (i ara ja no sobra de tot), obliga a encarir, endarrerir o suprimir projectes necessaris.

Requereix també uns mitjans de comunicació responsables. La llibertat d’expressió i la d’opinió són intocables. I és lògic que n’hi hagi de tota mena, també premsa groga. Però hi ha d’haver un gruix prou important de mitjans per als quals el més fonamental no siguin només la confrontació i l’espectacle. Capaços d’oferir informació amb un bon nivell d’objectivitat. I naturalment honesta. I constructiva.

Se’ns dirà que ens calen moltes coses. Que demanem molt. Però és que per a Catalunya no és el millor moment. I no tenim gaires instruments. Ja ho hem dit, anem justets de diners, de poder i de temps. Per tant, cal arreplegar-ho tot. «S’ha acabat la festa», que deia aquell corresponsal britànic. I tenia raó. Ho deia referit a tot Espanya, que encara no se n’ha adonat ben bé. Però també val per a Catalunya. Que té alguns handicaps afegits, però que té un avantatge: estem acostumats a anar endavant pel propi esforç.



I un últim comentari: tot això requereix que el poder polític actuï bé. Requereix un bon govern. I una classe política amb sentit del bé comú.



5 de maig





TEMPS DIFÍCILS



Tres crisis…



Temps difícils perquè tenim tres crisis acumulades: l’econòmica i social, la nacional i la política.



1. Que hi ha crisi econòmica és prou evident. Afecta el sistema financer i també el que se’n sol dir l’economia real, és a dir, les empreses. I, per tant, l’ocupació i la capacitat de consum. I crea situacions realment difícils, sovint angoixoses. Amb l’agreujant que hi ha una opinió bastant general que a Espanya aquesta crisi pot durar i pot ser fonda, sobretot pel que fa a l’atur. I pot provocar pèrdua de teixit empresarial, sobretot industrial, però també de serveis. Una pèrdua, segons com, difícil de recuperar. Tot això, com ja he dit, amb serioses repercussions socials. Afortunadament, Espanya té, com tota l’Europa occidental, un sistema social que amaina el cop. Però, tot i això, hi haurà una xifra d’atur considerable amb totes les seves conseqüències. Possiblement la més alta, o quasi, de l’Europa occidental.



2. Tot això pot conduir a una crisi política. En part ja hi som. En més d’un país europeu la queixa és que els polítics no són capa­ ços ni de redreçar la situació, ni d’inspirar aquell grau de con­ fiança que cal perquè la ciutadania superi les pors i recuperi la iniciativa. Sense participar de la visió alarmant dels que diuen que això pot degenerar cap a importants plantejaments populis­ tes, poc democràtics i demagògics, sí que cal admetre la possibi­ litat que una política així sigui incapaç de provocar aviat la sor­ tida de la crisi, d’evitar tensions serioses i una notable degradació del clima social. I una pèrdua de qualitat del nostre estat del be­ nestar. Si el món polític —i també sindical— no és capaç d’en­ frontar­s’hi i de reintroduir confiança i credibilitat, la nostra so­ cietat patirà seriosament. Perquè com ja hem dit molts cops en aquests editorials, i ara repetirem, sense política un país s’encalla.



3. A Catalunya tot això pot agafar —de fet, agafa— una especial gravetat perquè, a més, tenim una altra crisi: una seriosa crisi de país. Hi hem dedicat durant aquest mes de març cinc edito­ rials seguits.6 No solament s’ha trencat el plantejament que es va fer en el moment de la Transició pel que fa a l’estructura de l’Estat i al paper i reconeixement de Catalunya en el conjunt d’Espanya, sinó que, a més, ara hi ha una pressió molt forta contra la imatge, la identitat lingüística i cultural i el grau d’autogovern de Catalunya. I una resistència molt gran a apli­ car els aspectes financers de l’Estatut. En resum, de comprimir políticament Catalunya i de posar fre a la seva economia.



A llarg termini la més greu pot ser la que afecta la mateixa existèn­ cia de Catalunya com a país. Les altres dues acabaran superant­se com se superaran a tot Europa. Encara que podria ser que al final del túnel la nostra economia i el nostre sostre social haguessin quedat rebaixats.

Per tant, en un moment així cal veure de què disposem per superar la situació. Malgrat el to preocupat dels editorials hem insistit sempre en els nostres actius. Que en tenim i que ben utilitzats ens donen la possibilitat de superar aquestes crisis. I contràriament al que de vegades es diu, entre aquests actius importants hi ha una bona part de la nostra joventut. És cert que hi ha joves que tenen por. Poc disposats a fer l’esforç i tenir la paciència que la joventut sempre ha hagut de fer i de tenir. Però també tenim molta gent jove més ben preparada que mai. I una part d’aquesta molt disposada a col·laborar a tirar el país endavant.

En el nostre butlletí del 10 de març de 2006 vàrem publicar un editorial que avui té més sentit que mai.7 Arrencava d’una anècdota: un jove que havia estat uns anys fora de Catalunya, ben format i amb experiència, havia decidit tornar a Catalunya. I amb ell uns quants més. «Perquè creiem en Catalunya», deien.

L’any 2006 la situació social i econòmica era bona —si més no aparentment—, i si bé havíem entrat en l’etapa que després se n’ha dit del Dragon Khan, políticament i nacionalment la situació de Catalunya era millor que ara. Però el jove en qüestió tenia gran perspicàcia i tot i el seu optimisme donava un sever toc d’atenció. Deia: «Vivim moments relativament fàcils amb futurs difícils. Tant més difícils com més s’adormi el país i es distreguin els polítics».

Com més s’adormi el país i es distreguin els polítics. I alguna cosa d’això ja deu haver passat.



… I un canvi



Un canvi en molts aspectes. Tothom diu que cal canviar el model econòmic. I que cal prendre mesures per salvar l’estat del benestar.

Tothom en parla, tothom ho diu. No és tan segur que tothom s’ho plantegi amb ànim resolutiu i responsable. I, en canvi, és urgent que es faci. Per necessitat i per honestedat. Mirarem de contribuir-hi en el que puguem.

Pel que fa a la crisi política no s’hi val a dir que és cosa dels polítics. És clar que és cosa dels polítics, però no només dels polítics. També ho és dels mitjans de comunicació i de l’actitud de la societat en general. I pel que fa a la política catalana cal tenir present que els nostres polítics topen amb dificultats especialment greus. De dins i de fora.

Tot i això és innegable que la primera responsabilitat és de la classe política.

I cal subratllar que la crisi de Catalunya com a país és la més perillosa en el sentit que els seus efectes poden ser menys reversibles que en les altres dues. I perquè som un cas particular.

No podem comptar amb ajut extern ni amb l’evolució positiva general que hi tornarà a haver. L’economia del món, i la d’Europa, i la d’Espanya, i fins i tot la de Catalunya es redreçaran. I l’estat del benestar no se suprimirà. Entre altres raons perquè tant en una cosa com en l’altra arreu hi ha molta gent interessada i que en treu profit. Ningú no hi va en contra. Però Catalunya, com ja va dir l’any 1939 el president Companys, només ens té a nosaltres com a defensors. I en canvi sí que hi ha voluntat d’anar disminuint i arraconant bona part de Catalunya.



Quin canvi?



En el cas de la crisi econòmica i social ja ho hem dit: enfrontar-s’hi seriosament aprofitant que ara ja tothom sap què cal fer. En el cas de la crisi catalana la resposta ja ens la varen avançar aquells joves l’any 2006. Deien: «Som uns quants que tornem perquè creiem en Catalunya». D’aleshores ençà han treballat molt i bé. De joves així n’hi ha més dels que sembla. I ells són part d’aquest canvi que ens cal per superar la crisi més perillosa de totes, que és la de país.

Però n’haurem de seguir parlant.



12 de maig





SOBRE LA LLENGUA (I SOBRE EL TREMP)



La periodista Victoria Prego acaba de publicar un article al diari El Mundo8 penós des d’un punt de vista català, però molt bo pel que diu i per com precisa el que diu.

Ja fa temps, més de dos anys com a mínim, que es veu a venir que les coses aniran per on diu aquest article. I si és així el resultat final de tot el procés haurà estat negatiu per a Catalunya. Però podria ser ben bé que la mentalitat dominant a Espanya —centralista, uniformitzadora i a la qual la diferència catalana sempre ha irritat especialment— no en tingui prou amb això i decidís que ara és el moment d’acabar amb aquesta estranya circumstància lingüística, cultural, política i de mentalitat que és Catalunya.

Això passaria per accentuar el maltractament econòmic que rep Catalunya, per fer encara més políticament provincial la Generalitat, per dificultar la política d’integració de la immigració. Però també, i molt especialment, per una política d’ofec del català.

Ara és més fàcil que fa vint anys, per la proliferació i gran accessibilitat de mitjans de comunicació de tota mena i de tot arreu i a causa de la massiva i molt diversa immigració que tornem a tenir. I no es pot descartar que el Tribunal Constitucional també en això estrenyi el marge de què ara disposa el català a l’ensenyament i a l’administració. Això podria tenir efectes molt negatius, però no es pot, de cap manera, descartar perquè —repetim— forma part d’un projecte vell de fa segles, i actualment hi ha gent de fora de Catalunya que pensa que finalment es pot realitzar.

Que en això, com en altres aspectes, ara és el moment de ponerles en su sitio.



Si, efectivament, la sentència del Tribunal Constitucional fos també en aquest sentit una agressió contra l’Estatut i la nostra identitat caldria que Catalunya fos capaç d’expressar dignament i fermament el seu rebuig, i de proposar-se defensar amb més energia que mai la pròpia llengua. Políticament i institucionalment, per començar. I en els mitjans de comunicació i a l’ensenyament. I a l’administració. Però molt principalment en l’ús social i particular.

És a dir, cal que els catalans —i molt especialment els catalanoparlants— defensin amb molta més energia el català, l’ús del català. I cal dir —i sap greu i alhora alarma— que en això molts catalans no tenen el tremp necessari. No el tenen per usar el català en el tracte corrent. Si el català no es parla més al carrer, a les oficines, al comerç, al transport públic, a tot arreu, no és perquè molts castellanoparlants hi posin traves. O hi siguin hostils. Sinó perquè molts catalanoparlants, per poc que notin una mica d’accent no català en l’interlocutor o el color o el rostre els faci pensar que no és d’origen català, deixen de parlar-li en català encara que ell el parli bé o relativament bé, o encara que simplement l’entengui i l’accepti amb naturalitat. I així no integrarem la gent que ha vingut de fora ni salvarem el català.

Sempre, des dels anys vint, els defensors d’una Espanya homogènia i d’una Catalunya descatalanitzada, sense cohesió i sense bona convivència, han confiat que la immigració els faria la feina. Es varen equivocar aleshores, es varen equivocar a la segona meitat del segle xx i hem de fer que s’equivoquin ara. Però no ho aconseguirem sense convicció i sense una actitud de fermesa. No ho aconseguirem sense tremp. I sense consciència d’identitat.

Si volem seguir essent catalans cal que el català sigui fort a Catalunya. No tothom parlarà català, però ha de ser parlat per molts i entès per una molt gran majoria. Si no és així, Catalunya com a poble es dissoldrà. La vella aspiració de Quevedo ja al segle xvii —«En tanto en Cataluña quedase un solo catalán, y piedras en los campos desiertos, hemos de tener enemigos y guerra»— s’haurà fet realitat.

Que això torni a fracassar com va fracassar aleshores, com va fracassar després de l’Onze de Setembre i amb Carles III, com va fracassar al segle xix, com va fracassar amb Primo de Rivera i amb Franco, és cosa nostra. Amb dificultats creixents, però encara és cosa nostra. Encara depenem en gran part de nosaltres mateixos.

Però a condició que tinguem caràcter i tremp, és a dir, que no tinguem complexos ni timidesa, i que comprenguem que la llengua és un component bàsic de la nostra personalitat.



19 de maig





UNA HISTÒRIA ITALIANA



Poc abans de les últimes eleccions italianes vaig conversar amb un amic de Roma. Del centro-sinistra i partidari de Romano Prodi, aleshores president d’un govern que anava dels centristes de Francesco Rutelli als excomunistes reconvertits en socialdemòcrates de Walter Veltroni i Massimo d’Alema, passant pel mateix grup de Prodi, i amb l’afegit d’uns quants petits partits molt radicals.

Com és, li vaig preguntar jo, que el govern no ha pogut aguantar els cinc anys de legislatura i ha hagut de dimitir al cap de només dos anys? Semblava que s’obria una etapa llarga de govern per a la vostra coalició.

Em va dir:

«Per guanyar les eleccions en Prodi no en tenia prou amb els partits de Rutelli i de Veltroni. Aquests tres partits haurien donat probablement la possibilitat de governar d’una manera equilibrada i eficaç. Però per guanyar li calien, a més, els vots del nou Partit Comunista, molt radical, d’un segon Partit Comunista, escissió del primer, encara més radical, dels Verds (d’uns verds molt fonamentalistes), d’un parell més de petits partits antisistema i, a més, del partit de Di Pietro (Italia dei Valori), molt personalista i erràtic. Amb tot això junt Prodi va poder guanyar. Molt justet, però va guanyar. El que no va poder fer amb aquest garbuix és governar. No per diferències entre centristes de Rutelli i socialdemòcrates de Veltroni, sinó per les exigències i els constants bastons a les rodes que li posaven els aliats radicals (repeteixo, comunistes o excomunistes molt extrems, verds, crítics sistemàtics de tot). Diferències dins el govern i sovint diferències al carrer i davant l’opinió pública. I, finalment, ineficàcia i desprestigi del govern. Paràlisi d’obres importants, decisions contradictòries, manifestacions de carrer de partits del govern contra el govern, mesures demagògiques que agredien bona part de l’electorat que els havia votat, etcètera. Tot s’hi valia per encallar-ho tot dins del govern mateix: el suport a qualsevol protesta o plataforma contra el que fos, encara que topés amb l’interès general, un radicalisme mediambientalista molt exagerat, la creació al carrer d’un clima antigovern, la creació fins i tot dins la pròpia administració d’un clima d’inseguretat entre els funcionaris a causa de la pressió constant d’aquests mateixos partits, etcètera.»

La resposta fa pensar.

«El resultat de tot això —deia aquest amic romà i proper al president Prodi— ha estat triple. Per una banda el país va al ralentí. Allò que s’havia de fer en tres anys es fa en sis, en set o en deu, o no es fa mai, i el que havia de costar 10 acaba costant 30. En segon lloc el funcionariat està desmoralitzat i atemorit. Té por de tramitar molts temes. En tercer lloc, i com a resultat de tot plegat, el govern de Prodi haurà de dimitir. Però sense els vots del petits partits esgarriacries no guanyarà.»

Afegia: «De moment Itàlia s’està preparant malament per a la crisi que es veu a venir (aquesta conversa la vam tenir fa una mica més de dos anys). Perquè el govern no pot actuar amb coherència i eficàcia. Actuant, no per al conjunt del país, sinó per a uns sectors que, en el fons, són una barreja de radicalisme i d’esteticisme. Amb mala definició de les prioritats. De vegades, arriben a plantejaments capriciosos. Sectors molt minoritaris, però amb una influència política molt desproporcionada perquè la continuïtat de Prodi i el seu govern depenien d’ells. I que se serveixen d’aquesta situació avantatjosa per imposar una política que no és ni la que convé al país, ni molt sovint la que voldria fer Prodi».

I encara deia més: «I tot plegat porta no només a un gran estancament, sinó a un desconcert i a la carència de l’impuls i de l’orientació que tot país necessita, i que els polítics, i especialment el govern, han de donar. I això fa que Itàlia reculi».

Poc temps després, efectivament, Prodi va dimitir. I es va perdre una oportunitat difícil de recuperar. Perquè els mals hàbits ja s’havien enquistat. I tornar a engegar el motor costa.



26 de maig





DUES AGRADABLES SORPRESES



Primera sorpresa. Un grup de persones d’entre els 30 i els 50 anys em conviden a parlar. Un grup bastant nombrós. Hi ha de tot: enginyers, advocats, professors de secundària i erasmus acabats de tornar, empresaris i funcionaris, executius i freelance de Barcelona, de Reus, de Vilafranca, etcètera. Homes i dones. Em demanen que els parli de la crisi. I els parlo de la crisi. De la crisi econòmica d’aquí i de fora d’aquí (dels bancs, de les empreses, de l’atur), de la crisi política, d’aquí i de fora d’aquí, de l’amenaça de la crisi social, etcètera. I tot va molt bé. Però al final em diuen: «Ens hauria agradat que ens parlés de la crisi de valors. D’allò que vostè en diu l’IVA».

Segona sorpresa. Una altra reunió, aquesta amb gent més jove. També diversa. Amb alguns aturats. Amb més d’un mileurista. Preocupats, però no catastrofistes. I em diuen: «Les coses no van bé. Però hem de trobar la manera de sortir-nos-en, de la crisi econòmica. Però sobretot de la crisi psicològica i de valors. Parli’ns d’això. De la crisi econòmica ens en parla tothom, cada dia. I d’una manera bastant confusa». És a dir, vénen a dir, «parli’ns de l’IVA».



Hi ha molta mobilització —i de vegades pseudomobilització, o mobilització confusa i partidista— entorn de la crisi econòmica. Tant en el vessant financer, com en el de l’economia real i en el de les conseqüències socials. I així ha de ser, sobretot si —repeteixo— fos menys confusa, menys partidista i menys d’aparador. Per tant, pot sorprendre que enmig d’això hi hagi gent que et digui que «també hi ha una crisi de valors i d’actituds». De valors sòlids i positius i d’actituds constructives. I hi ha gent que reclama recuperar aquests valors i aquestes actituds. Com a condició per a la recuperació de l’economia, de la societat i del país. I de la recuperació fins i tot personal.

O sia que després d’haver parlat, durant un temps, preferentment de la crisi econòmica i política, i també —i molt— de la crisi de país, de Catalunya, i de la crisi en la relació entre Catalunya i Espanya, és a dir, d’allò que hem anomenat l’esguerro d’un projecte, convé —entre altres coses perquè cada cop hi ha més gent que ho reclama— que recordem la primera raó de ser d’aquest butlletí i d’aquesta Fundació. Que es pot resumir així:



1. Contribuir al fet que el sentit de la responsabilitat individual i col·lectiva i el sentit del bé comú siguin un element determinant de la mentalitat catalana.



2. Aconseguir un nivell alt i equilibrat del que són els drets i els deures dels catalans i catalanes envers ells mateixos, envers la societat i envers Catalunya.



3. Treballar en aquesta línia a través del que en diem —irònicament, però sobretot perquè crida l’atenció— l’IVA, o sia, idees, valors i actituds.



Un país que no tingui idees clares sobre què és i què vol ser, un país que no tingui valors sòlids i consistents —no líquids i fugaços—, un país que no tingui actituds constructives —és a dir, autoestima, voluntat de ser i ganes de dur a terme una tasca positiva—, un país així no anirà endavant. En res. Ni com a col·lectivitat ni com a eina útil per a la seva gent.

I el cas és que cada cop hi ha més gent que ho reclama. Les agradables sorpreses que motiven aquest editorial en són un exemple.



2 de juny





CATALUNYA NO ES POT PERMETRE UNA ACTITUD ABSTENCIONISTA



Les eleccions europees d’abans-d’ahir obliguen a fer alguns comentaris.9

El primer és que hi ha hagut una abstenció molt alta. I molt més alta a Catalunya que a la resta de l’Estat.

Hi deu haver diversos factors que ho expliquen. Un d’ells és que la polarització ha estat molt forta, però no deu haver influït tant aquí com a fora de Catalunya. I segons com, això podria veure’s com a quelcom positiu. Perquè en l’àmbit espanyol ha estat una campanya polaritzadora, bruta, de molt baixa qualitat. Baixa d’idees i d’ètica. Cal suposar que els protagonistes creien que l’enfrontament descarnat i feridor mobilitzaria millor els sectors més afins. I potser ha estat així fora de Catalunya. Encara que aquí, poc o molt, això també deu haver afectat, però no amb la mateixa intensitat. Tanmateix tot plegat no justifica la molt baixa participació catalana. Que significa un toc d’alarma molt seriós.

La campanya a Catalunya també ha tingut alguns aspectes de poc nivell. Però no ha caigut tan avall com la d’Espanya en general, protagonitzada només pels dos grans partits espanyols. Per tant, aquí l’efecte excitant propi d’una baralla de galls no s’ha produït, o s’ha produït poc. I això és bo. El que no és bo és que aquest dèficit de l’interès pel sang i fetge no hagi estat compensat per un interès de més qualitat cívica i social. I en honor a la veritat cal dir —i és just dir-ho— que el debat europeu protagonitzat des de Catalunya ha tingut molt més nivell.

Però no ha mobilitzat prou.



El que aquest editorial vol subratllar és que Catalunya no es pot permetre una desmobilització tan alta. Potser Espanya se la pot permetre.

Però Catalunya, no. Perquè les estructures institucionals i polítiques i àdhuc econòmiques amb què ha de treballar no són del tot ajustades ni a la seva societat ni a la seva economia ni a la seva identitat col·lectiva. Per tant, li cal sempre un suplement o un complement de contribució de la gent, de la ciutadania. Li cal un estat d’ànim, una disponibilitat de la gent més alta que els dels països on l’Estat els resol més bé els problemes bàsics. Li cal que la seva gent es mobilitzi més.

Històricament ha estat així, i això ha estat fonamental per al progrés de Catalunya, com a mínim durant els darrers 200 anys. És a dir, durant el temps de construcció de la Catalunya moderna. Per tant, és imprescindible i urgent que els catalans superem aquesta morositat.

És habitual parlar del desprestigi de la política i dels polítics com a causa principal de l’abstencionisme i de la desafecció ciutadana per la cosa pública. I és segur que la classe política ha d’autoanalitzar-se i rectificar determinades maneres de fer. Ha d’interrogar-se sobre si dóna imatge de manca de sinceritat o no, i fins i tot si aquesta manca de sinceritat és real o no; sobre si tendeix a constituir-se en casta; sobre si ajuda a crear més burocràcia de la necessària; sobre si introdueix un excés d’agressivitat en el debat polític; sobre si posa molt sovint el partidisme per damunt de l’interès general; sobre si actua només a curt termini, només per al titular del diari de l’endemà, etcètera. Que els polítics recordin que l’ofici de polític és especialment important i noble perquè és el polític qui s’ocupa més que ningú del bé comú. És així per definició. Però que recordin, també, que fàcilment pot no estar a l’alçada que la seva tasca requereix. I això de seguida es fa evident perquè el polític treballa molt a la vista de tothom.

Però tornaria a ser un acte poc responsable que els ciutadans donessin tota la culpa als polítics i no assumissin cap mena de responsabilitat del que passa. I en tenen molta, de responsabilitat. I molt repartida. Molta gent parla ara de crisi de valors i d’actituds poc positives. Una crisi general, que afecta els polítics i afecta tothom. I que, entre altres coses, es manifesta en el gest de no anar a votar. És diferent el vot en blanc, que és un acte de ciutadania responsable; un acte de protesta o d’advertiment cívic. Ve a dir als polítics «no m’agradeu, i us ho faig saber d’una manera responsable i cívica; reflexioneu i canvieu».

Però si analitzem la nostra cultura ciutadana veiem que la crisi de valors i que la insuficient acceptació de responsabilitats són molt generals. Per tant, com a mínim, s’imposa que els ciutadans no exhibeixin actituds de superioritat moral respecte als polítics, sinó que també ells analitzin el seu grau de compromís cívic.

Tot això requereix que els polítics en alguns aspectes canviïn. Alguns més que altres. Perquè en política no tothom assoleix el mateix grau de manipulació, de partidisme, d’ànsia del poder pel poder, etcètera. I requereix que els ciutadans evitin caure en el «tots són iguals», que en el fons amaga mandra.



I això porta a un últim comentari. O a una pregunta: com i qui pot contribuir a superar tot això? Hi pot contribuir gent i factors diversos, però, d’entrada, hi ha de contribuir tothom que sigui capaç de magisteri. Que tingui capacitat d’influir. A nivell familiar, a nivell local, a nivell general. A l’escola, a les entitats de tota mena, als mitjans de comunicació.

Parlem un moment d’aquests darrers. No caiguem en l’error de penjar-los el mort. De dir que els mitjans de comunicació són els responsables del mal ambient. No és veritat. És veritat que, de vegades, es deixen arrossegar per la idea que el públic vol confrontació i espectacle, més que no pas informació i criteris més consistents.

Però seria un error carregar-los la responsabilitat del que passa. Ara bé, dit això, sí que ens cal demanar-los que actuïn molt en termes constructius i amb pedagogia.

No els podem fer culpables del que passa, seria erroni i injust, però els podem demanar, en positiu, que ajudin intensament a enfortir les idees, els valors i les actituds que poden col·laborar a mobilitzar positivament la societat. I això no es fa apel·lant al vot en un editorial dos dies abans d’unes eleccions, sinó amb el to que els mitjans facin servir habitualment a l’hora d’informar.



Les eleccions de diumenge passat es poden interpretar de diverses maneres segons quin sigui el prisma polític del partit. Hi ha qui té motius per estar satisfet i hi ha qui no en té. Però, des del punt de vista de país, el judici ha de ser negatiu.

Indiscutiblement negatiu. Ja ho hem dit al començament d’aquest article: Catalunya depèn massa de la qualitat cívica i patriòtica de la seva gent per poder-se permetre una actitud abstencionista tan acusada. Alguna cosa falla. I la fallada potser és difosa. Però no és una fallada només política. És una fallada que obliga a fer-nos aquesta pregunta: tots plegats, quin exercici d’honestedat política, de compromís ciutadà i de reforçament moral hem de fer per tirar endavant Catalunya?

I per acabar, un comentari molt breu. Tot això es pot superar si utilitzem bé els nostres actius (que els tenim) i, sobretot, si ens mobilitzem. El que cal és ser conscients que fonamentalment depenem de nosaltres mateixos.



9 de juny





CONSUMIDORS I CIUTADANS



Hi ha dues maneres per a la gent i per al conjunt de la societat de posicionar-se respecte al propi país. Com a consumidors o com a ciutadans. Com a client de supermercat o com a cooperativista.

Què és un consumidor? És la persona que entra en un supermercat, repassa els prestatges i tria el que li convé segons el preu, la quantitat i la qualitat, i a la sortida ho paga. Si a més resulta que aquell dia el supermercat fa rebaixes molt especials, millor. La seva conducta és correcta. Res a criticar contra el consumidor en qualitat de consumidor.

I el ciutadà? El ciutadà és una altra cosa. El ciutadà també va al supermercat, també tria d’acord amb el seu interès i també paga. Exactament igual que el simple consumidor. Però pot ser que el supermercat en qüestió sigui una cooperativa, és a dir, no un simple negoci mercantil on s’entra i d’on se surt segons l’interès de cada moment, sinó una entitat que un grup de gent va crear per garantir millor el servei a un altre grup de gent, a un poble o a una ciutat. Aleshores ja no n’hi ha prou de fer de consumidor. Per tirar endavant una cooperativa calen cooperativistes. Calen ciutadans. Dit d’una altra manera, cal gent capaç, per una banda, de combinar el seu interès personal i el seu dret a ser ben servit i, per l’altra, la viabilitat i continuïtat de la cooperativa, és a dir, de l’instrument que els cooperativistes van crear per assegurar un bon servei i un tracte just a les seves famílies i a la seva ciutat. És a dir, a la collectivitat. I no amb mentalitat de conjuntura mercantil, sinó de continuïtat social.

Un consumidor tria segons el seu dret a ser ben servit, i amb la millor relació preu-qualitat possible. La millor relació per a ell. Ho fa sense preocupar-se per la salut del supermercat. Si la situació econòmica o la competència pressionen molt pot passar, per exemple, que el supermercat hagi de fer unes ofertes especials ruïnoses.

O pot passar que una gran concentració monopolista del sector dels supermercats permeti que una cadena vengui més barat. De moment, fins que el supermercat aguanti, fins que hagi de tancar. Però això al consumidor pur, a aquell que només és consumidor, no l’amoïna. La salut i la continuïtat del supermercat i allò que aquest representa per a la ciutat no és cosa seva. Canviarà de supermercat sense problemes. Ell ha de pagar a la sortida del supermercat, això sí, però no se sent responsable de res més.

El cooperativista, és a dir, el ciutadà, sí que se sent responsable de la salut i la continuïtat del supermercat. Perquè és el seu supermercat, i no ho és en va, sinó que ho és perquè ell i molts més el van obrir a fi d’assegurar un bon servei a la gent de la ciutat: un servei que no fos dependent només de la conjuntura, dels anys bons o dolents, i que no s’orientés només a l’interès individual, o al d’uns quants.

L’exemple deu ser prou clar: un país no pot anar endavant si hi domina la mentalitat de l’estricte consumidor. És a dir, de la gent que compra la sanitat pública, els serveis socials en general, les obres públiques, la seguretat ciutadana, i que a canvi paga els impostos, però sense preocupar-se de si el que paga és suficient ni de si la seva contribució a la convivència col·lectiva i al funcionament social asseguren degudament l’operativitat del país, i la cohesió, i la capacitat de seguir fent el servei que fa a la gent, i la capacitat de seguir compartint un projecte comú.



Repeteixo: l’exemple deu ser prou clar. El supermercat pot ser un país, o una societat. Pot ser, i és, Catalunya. I hi pot prevaldre del tot l’esperit del consumidor, o hi pot haver una mentalitat de cooperativa. En el primer cas es tracta de reclamar el que es pugui adquirir, si pot ser amb poc esforç, i a baix preu —encara que sigui ruïnós, o fins i tot regatejant al màxim o exigint un molt bon preu—, pagar els impostos i estar mancat de cap mena de lligam sentimental o de valors compartits amb el país. I tot això sense mirar pel que pot ser l’interès del país o la seva gent. Perquè realment no se’l sent seu. És com si no en fos part.

I hi pot haver, en canvi, molta gent que reclami del país el que en justícia li correspon —els serveis, l’atenció, la seguretat, un tracte de respecte i tantes altres coses— i que en pagui el cost, és a dir, els impostos, però que a més participi dels projectes, de les dificultats i de les il·lusions del país i del conjunt de la seva gent. I de les seves perspectives de futur. Perquè com a ciutadà que és, i no només com a consumidor, vol que el país duri, que creixi, que millori. Per a ell mateix i per als seus fills. I el futur reclama sempre més que el cost efectiu estricte del present. Perquè el futur significa invertir —en diners, en idees, en actituds, en compromisos—; en moltes coses que el consumidor estricte no vol pagar, perquè arribat el cas no li costarà gaire, o gens, canviar de supermercat, o de país.



Ara que es parla de ciutadania és pertinent fer aquesta reflexió. Perquè hi ha el perill que s’imposi un concepte prim i poc compromès del ciutadà, un concepte en realitat de consumidor més que no pas d’autèntic ciutadà. A Catalunya això tindria efectes molt negatius. Devastadors. Ja n’hauria tingut en el passat si a Catalunya no hi hagués hagut molta gent disposada a fer alguna cosa més que complir amb allò estrictament imprescindible, o amb allò estrictament obligat, i que no hagués sentit el país com a quelcom de propi. I si no s’hagués sentit involucrat amb el seu futur, amb el que això representava com a eina col·lectiva positiva de futur.

A l’hora de fer classes de ciutadania a les escoles. A l’hora que en tants sentits es torna a discutir sobre drets i deures de la gent. A l’hora de parlar d’això, i de la ciutadania, en un tema de tanta transcendència com és la immigració i la seva integració. A l’hora que hi ha un cert clima d’interrogació sobre el futur, seria molt útil una reflexió a fons sobre si Catalunya ha de ser simplement un país de consumidors o ha de ser un país de ciutadans.



16 de juny





PARLANT AMB GRECS, A BRUSSEL·LES



Una trobada amb funcionaris estrangers a la Comissió de Brusselles. Dos d’ells són grecs. Estan enfadats i preocupats. En primer lloc perquè la crisi econòmica està castigant el seu país. I en segon lloc perquè tenen por que en el futur es redueixin els fons europeus d’ajuts als països del sud. I a més estan decebuts perquè diuen que la crisi agafa el seu país en condicions dolentes de productivitat i de competitivitat. I fan un discurs exaltat, victimista i acusatori contra la Comissió i sobretot contra Alemanya. Sobretot contra Alemanya perquè la cancellera Merkel s’ha negat que el seu país contribuís d’una manera molt important a crear un fons per ajudar els aturats d’alguns països de la Unió.

Doncs bé, ha calgut dir-los que no tenien raó. Per què?

Perquè han rebut molts milers de milions d’euros durant una pila d’anys, a través dels fons estructurals i de cohesió destinats a millorar la productivitat i la competitivitat de la seva economia. I també han rebut molt diner en forma de préstec de països del nord d’Europa, sobretot d’Alemanya. I no els han aprofitat bé. No han dedicat aquest riu de diner a invertir en sectors productius i competitius. No l’han gestionat bé. L’han gastat en l’immobiliari poc o molt especulatiu, o bé en consum. I no han fet reformes de fons, ni del mercat de treball, ni fiscals ni d’eficàcia administrativa… El resultat és que avui Grècia és menys competitiva que temps enrere. Perquè mentrestant Alemanya —i el mateix podria dir-se d’algun altre país de la Unió Europea— sí que ha fet reformes socials i fiscals. El canceller Schröder va impulsar una sèrie de reformes impopulars que varen sanejar l’economia. I la cancellera Merkel, que preveia la crisi i mirava d’evitar que la lluita contra aquesta produís a Alemanya un dèficit massa gros, va apujar l’IVA del 15% al 18% Una mesura també impopular. I els governs alemanys varen procurar que els sous reals no s’enfilessin més del compte en un moment encara de creixement econòmic. Tot això ha produït una millora substancial de la productivitat alemanya que li permet aguantar relativament bé.

I evidentment tenir molt menys atur.

I ara, què passa? Passa que els grecs reclamen una part d’aquest estalvi alemany per amortir els efectes de la crisi en la seva economia, que pateix les conseqüències d’una política poc seriosa, poc responsable i poc previsora.



Els interlocutors de Brussel·les eren grecs. I la discussió es produïa en el marc de la política europea. Però podien haver estat espanyols o italians. I el marc hauria pogut ser no el de la Unió Europea, sinó el de l’Estat espanyol o el d’Itàlia. O el d’Irlanda. És a dir, qualsevol territori o circumstància en els quals els ajuts rebuts no s’han aplicat prou bé. Ajuts, per cert, que han estat immensos.

No s’han aplicat bé no només tècnicament, sinó sobretot des del punt de vista de la mentalitat. I el resultat és que —a Grècia i a més llocs— després d’uns anys de tenir un tracte molt preferent cap aquests països certament han millorat el nivell de vida i de benestar, i de vegades molt. Però no han millorat en PIB. No en creixement, no prou en creació de riquesa, no en productivitat i competitivitat, no en capacitat de caminar sense crosses. Perquè no ha arribat la part que calia de l’ajut exterior al sector productiu i a la política de creació de riquesa. I així la bretxa entre els països més progressius i més autoexigents i els altres països s’ha reduït, de vegades molt, pel que fa a benestar i fins i tot a renda, però no pel que fa al PIB, és a dir, a la capacitat de crear riquesa. I això explica que alguns països receptors d’ajut no acabin de poder progressar prou. Que sempre depenguin de la subvenció, dels fons d’ajuda o de la solidaritat permanent.

Però això explica també la reacció d’Alemanya i de la senyora Merkel. Ve a dir «nosaltres hem fet reformes, nosaltres hem estalviat, nosaltres hem apujat l’IVA, hem mantingut una moderació salarial, hem vigilat el dèficit, etcètera. Tot i això hem tingut problemes, però els podem controlar. I tenim menys inquietud social i sobretot molt menys atur. I ara no hem de pagar per l’atur que la imprevisió ha provocat en altres països que han utilitzat malament els ajuts que han rebut. Ajuts que en bona part provenien de la contribució solidària molt alta que Alemanya ha estat fent durant molts anys, i que encara fa». I té raó.

És una història que els catalans podem entendre bé.



30 de juny





DUES BONES NOTÍCIES



1. La primera: la LEC (Llei d’Ensenyament de Catalunya) i la manera com ha estat elaborada i aprovada.



El nostre editorial del 8 de gener de 2008 es titulava «Potser ara és el moment» i començava així: «El moment de què? De parlar sense embuts i sense complexos de l’ensenyament a casa nostra. I de prendre decisions.

»I per què, ara? Perquè hi ha gent que durant molts anys ha dit coses des de l’oposició que fan de mal dir des del govern. I que potser ara les veu d’una altra manera. Amb això no n’hi ha prou. Cal, a més, que l’oposició actual no caigui en la temptació de fer el tipus d’obstruccionisme del qual va ser víctima. Que segueixi defensant el que defensava quan era govern, i que no sempre podia aplicar».

Això, justament, és el que ha passat. El discurs de la conselleria ha fet aproximacions importants a la visió de l’ensenyament, i ha estat un discurs propi de l’oposició actual (i dels governs que hi ha hagut fins al 2003). Els uns han fet la meitat del camí, i els altres hi han correspost fent l’altra meitat. A més, des de la perspectiva d’aquest butlletí de la nostra Fundació és pertinent expressar satisfacció pel contingut de la Llei. No al cent per cent, però sí prou per considerar que és la Llei que s’havia de fer. I per felicitar els que l’han feta possible.

Aquells que segueixen aquests editorials, i les activitats i publicacions de la nostra Fundació, saben que hem estat molt crítics amb certes idees dominants a l’ensenyament de casa nostra i coneixen les nostres preses de posició en relació amb aquest tema: sobre el paper primordial dels mestres, sobre la necessitat que a l’escola hi hagi un director, sobre l’avaluació continuada dels coneixements adquirits, etcètera.

Aquesta bona notícia, però, s’ha de complementar. La nova llei respon en bona part al que hem estat defensant. Però hi respon com a llei, és a dir, com a instrument d’ordenació i estructuració de l’ensenyament, i com a garantia de més qualitat tècnica. I això és el que cal esperar d’una bona llei. Però el problema de l’ensenyament a casa nostra és també una qüestió d’actitud. D’una actitud de respecte sobretot envers els mestres. De mentalitat responsable, d’educació en la responsabilitat per part de tothom, incloses les famílies. De recuperació de la moral de l’esforç. José Antonio Marina té escrit que des de fa trenta o quaranta anys els llibres sobre pedagogia no parlen de voluntat, parlen només de motivació. I és bo que els nois i noies se sentin motivats, però l’esforç i la voluntat continuen essent imprescindibles.

La nova llei va en aquesta direcció, que és la que nosaltres reclamem. Però cal encara complementar-la amb una sensibilització intensa a favor d’aquestes actituds.



2. La segona: la inauguració del nou Hospital de Sant Pau. Pel que significa. Per la lliçó i per la conclusió que en podem treure.



El nou Sant Pau és el resultat d’una llarga història. Molt antiga.

1401. A l’època del rei Martí l’Humà el Consell de Cent i el bisbat de Barcelona decideixen fer un hospital, el de la Santa Creu. Per a la seva època era un bon hospital. És l’edifici on ara hi ha la Biblioteca de Catalunya. Un edifici magnífic. I un hospital que fa un bon servei des de fa 500 anys.

1896. La ciutat s’ha fet molt gran, la medicina ha evolucionat, cal fer un hospital nou. I apareix un ciutadà, el banquer Pau Gil, que s’ofereix a pagar-lo. I el fa. Primer ell sol, després amb més gent. I d’aquí ve el nom de la Santa Creu i Sant Pau. Popularment Sant Pau.

El nou hospital s’acaba parcialment el 1920, i definitivament el 1930. És una prova de la capacitat que tenia la Catalunya de fa cent anys de combinar iniciativa econòmica, acció cívica i social i sensibilitat cultural i artística. Ve a ser un símbol de plenitud i de creativitat col·lectives.

1990. Durant el segle xx passen moltes coses i l’hospital entra en crisi. Necessita més ajut econòmic públic. La fórmula de 1401 —Ajuntament, Església i aportacions privades— ja és insuficient per mantenir un gran hospital de bona qualitat. Es crea una nova administració on, a més de l’Església i l’Ajuntament, hi figura la Generalitat. El govern de Catalunya assumeix una molt decisiva responsabilitat.

2002. S’inicia la construcció del nou hospital.

2009. S’inaugura el nou hospital, d’una gran qualitat tècnica, però conservant alhora el vell esperit. I s’inicia la renovació del vell hospital, joia de l’arquitectura modernista de gran projecció mundial, per a usos culturals i institucionals de projecció mediterrània.

És una llarga història d’èxit. D’èxit de país. De Barcelona i de Catalunya. Gràcies a l’esperit de continuïtat. Gràcies a la fidelitat que Sant Pau ha significat.

Que ningú no s’estranyi que en parlem en aquest editorial. Com a país vivim un temps difícil. Per la crisi econòmica, per la preocupació social, per les perspectives polítiques difícils, per la pressió que hi ha sobre la nostra identitat, per un cert desconcert col·lectiu, per tot això sumat. N’hem parlat més d’un cop, i hem dit que la recuperació ha de venir de nosaltres mateixos, que de moment no podem esperar gaire ajut de fora. Doncs bé, en un moment així és bo de tenir present aquesta història d’èxit que ha estat l’Hospital de Sant Pau. Ho va ser fa centenars d’anys, ho ha estat durant el segle xx i ho és ara mateix. I sempre partint de tres actituds que expliquen l’èxit: servei a la ciutat i a Catalunya (i a la seva gent), fidelitat a la nostra manera de ser i autoexigència i autoestima.

7 de juliol la generalitat fa 650 anys



Aquests dies el tema dominant és el del finançament. I és del tot lògic. I un dia potser hi haurem de dedicar un d’aquests editorials i quan en parlem potser ho haurem de fer en termes, tant com puguem, de visió de país i d’interès general. Ja ho farem, si arriba un moment que sembli oportú fer-ho. Ara per ara els correspon als partits polítics expressar la seva opinió, nosaltres avui no en parlarem.

Avui parlarem dels 650 anys de la Generalitat. I no com a distracció. No amb ànim de fugir dels temes candents amb una amable divagació històrica, que a res no compromet.

Ben al contrari, serà un comentari crític envers el nostre govern, el nostre Parlament i la nostra societat.

D’aquest aniversari, pràcticament no se n’ha parlat. Hem preguntat si es faria alguna commemoració. Fins ara l’únic que hem arribat a saber és que per pròpia iniciativa l’Ajuntament de Cervera en farà una. Qualsevol gremi o qualsevol modesta associació celebra el seu centenari amb molta més il·lusió, i amb més de ressò. I això ens sembla greu pel que significa de desídia política i social.

Ara es discuteix si es compleix o no l’Estatut d’Autonomia. En termes generals i més específicament pel que fa al finançament. I és realment una discussió molt important. Però no discutiríem res d’això, o ho discutiríem com una diputació provincial que reclama més recursos del Ministeri d’Administració Local, si no disposéssim del contingut històric, polític, identitari i institucional que ens empeny a tal discussió. Ni les nostres reivindicacions tindrien la força ni la capacitat que ara tenen d’incidir amb força en l’estructura de l’Estat. I això, per què és així?

És així perquè la reivindicació de Catalunya no és de caràcter administratiu, sinó de caràcter polític. I de país. De caràcter institucional. De caràcter nacional. Fins i tot els que no són nacionalistes, o quasi ni catalanistes, saben que la de Catalunya no és una reivindicació només administrativa, sinó molt profundament política. I en el seu més alt nivell la simbolitza i la interpreta la Generalitat de Catalunya.

La Generalitat fou creada fa 650 anys per dur a terme diverses tasques polítiques, socials, econòmiques i militars, però la principal era defensar les Constitucions de Catalunya, és a dir, les normes que garantien el seu autogovern. Tot plegat constituïa la Generalitat en l’organisme que feia de Catalunya no només un territori sotmès a l’autoritat del rei, sinó un subjecte polític amb personalitat pròpia. Que sovint els reis varen intentar escapçar i en algun moment ho varen aconseguir, però que de fet es va mantenir així fins a l’any 1714.

El moviment de recuperació política i identitària de Catalunya —és a dir, el catalanisme— ha reivindicat sempre el retorn de l’autogovern. De l’Estatut en llenguatge actual. Per això l’Estatut de 1932 va significar la recuperació de la institució de la Generalitat. I l’Estatut de 1979 i el d’ara, de 2006, representen la continuació històrica de la primera Generalitat.

Això no té només un sentit historicista. Això —en la seva realitat de 1359 a 1714, i de 1931 a 1939 i més tard també a l’exili— ha significat la continuïtat de la personalitat política pròpia de Catalunya, i la seva singularitat dintre de l’Estat espanyol. I, encara que estigués legalment suprimida, també ho ha representat sempre que Catalunya s’ha defensat de l’assimilació i de la negació de la seva realitat com a poble. Gràcies a aquesta defensa Catalunya ha arribat al dia d’avui amb la seva identitat pròpia. Cosa que no hauria estat possible si Catalunya hagués bescanviat un organisme polític i nacional com la Generalitat per un altre d’administratiu, com seria el cas d’una diputació. I això explica que tant el 1931-1932 com el 1977-1978 Catalunya fes una reivindicació clarament política i particular, és a dir, pròpia. Perquè ningú més en tot Espanya —llevat de les diputacions forals del País Basc i de Navarra— podia remetre’s en la seva reivindicació a un antecedent històric tan potent i tan vigent en la memòria i el sentiment com la Generalitat. És a dir, la Generalitat ha donat i dóna un sentit d’identitat molt potent a Catalunya, i per tant de diversitat, de diferència dintre del conjunt d’Espanya.

Resulta sorprenent, per tant, que no s’aprofiti una ocasió clara com la dels 650 anys per fer pedagogia de la Generalitat. De presentar-la com la nostra màxima institució política i per tant de contrarestar el risc que hi pot haver —i que de fet hi ha— que per als catalans vagi esdevenint un òrgan administratiu. I que es perdi també l’oportunitat de situar la Generalitat en un marc emotiu i patriòtic.

Tot això requereix entendre encara una altra cosa: la consciència d’un país es construeix també a través de l’emoció. I la història de la Generalitat té un component emocional prou potent perquè sigui negligit en un moment com el que vivim. Vivim un temps prou confús i amb prou desgast col·lectiu perquè desaprofitem res del nostre patrimoni polític i cultural, i també sentimental.



14 de juliol





LA VOCACIÓ POLÍTICA



El setembre de 2008 vaig publicar un article a Qüestions de Vida Cristiana titulat «La vocació política, què la desvetlla?». Formava part d’un número de la revista destinat a explicar que per al bon funcionament d’un país calen bones vocacions i prou diversificades per poder cobrir el conjunt dels sectors i de les activitats d’una societat complexa i de bona qualitat. És evident que una d’aquestes vocacions és la política.

Des d’aquest butlletí hem insistit molts cops en la importància de la política i dels polítics, hem mirat de contrarestar la valoració negativa que molts cops se’n fa.

Catalunya viu ara un moment particularment complex. Amb crisi econòmica, com tothom, però, a més, amb un cert cansament després d’un llarg debat, d’anys, i que encara no ha acabat, sobre l’Estatut (finançament inclòs), amb un cert desconcert, amb la renovada constatació que la relació amb Espanya és difícil. Tot això és passiu. A l’actiu hi tenim un sentit d’identitat i una voluntat de ser, una tradició econòmica sòlida, una estructura ciutadana de base àmplia, un bon nivell de sensibilitat social, una considerable capacitat d’iniciativa civil, una tradició de bona convivència i una experiència positiva d’ascensor social.

És un moment amb actius i passius. Que la balança es decanti cap a la banda bona dependrà en una part important del fet que el país tingui bona política. I per tant, bons polítics.

Tenir una bona política depèn sobretot de les persones amb vocació i aptituds polítiques. Però també de l’actitud general de la societat. D’una societat amb valors poc sòlids i actituds poc constructives difícilment en sortiran polítics responsables i constructius.

És per tot això que ens ha semblat oportú publicar avui com a editorial l’article abans esmentat del setembre de l’any passat.



La vocació política, què la desvetlla?



Comencem per analitzar els principals ingredients que hi sol haver a l’ADN del polític. No sempre hi són tots, i sempre hi són en proporcions diferents, però normalment n’hi ha més d’un parell com a mínim.

Són l’ambició, la vanitat, el carrerisme o ganes de fer carrera (social o econòmica), l’idealisme, l’esperit de servei, el sentit del bé comú. Segons com es faci la barreja sortirà un tipus de polític molt positiu o, pel contrari, que vagi molt a la seva o només a la seva. També cal dir que pràcticament cap d’aquests ingredients és del tot dolent si la dosificació és adequada. Per exemple, és bo i convenient que un polític tingui ambició.

De fet, és bo en general —és a dir, val per als polítics i per als no polítics— que la gent tingui ambició. Si no en té gens és molt probable que sigui poc efectiva. Però sobretot, tractant-se de l’ofici de polític —que vol dir de servir l’interès general—, cal que els ingredients més nobles siguin ben representats en la personalitat dels polítics.

Dit això preciso que parlaré de vocació política de persones en què el sentit del bé comú, l’interès general i l’esperit de servei tenen un pes important (com he dit, sense que això exclogui del tot ni l’ambició, ni la vanitat ni les ganes de prosperar personalment). En aquests casos crec que amb la vocació política passa el mateix que amb altres vocacions. I no cal dir que amb la religiosa també. La persona s’interessa per alguna cosa o alguna causa, té una inclinació cap això, i sovint de vegades una passió. Se n’enamora. I neix el determini de servir aquella causa.

Hi ha causes que es poden servir de moltes maneres. I des de



moltes perspectives. Un país, per exemple, es pot servir des de l’economia, des de la cultura, des de l’ensenyament, des de l’acció social, des de l’acció intel·lectual, des de l’art, etcètera. I una causa social es pot servir des de la premsa, des del cooperativisme, des dels sindicats, des de la pedagogia, etcètera. Des de tots aquests terrenys, i molts més, es pot servir la causa, l’ideal que t’ha commogut i t’ha fet prendre la decisió de dedicar-t’hi.

Però pot passar que arribi un punt, o ja des de l’inici, en què un home arribi a la conclusió que a més de l’acció cultural, econòmica, social, etcètera, cal una acció política. Perquè molt sovint totes aquestes altres actuacions necessiten una cobertura política. Necessiten ser emparades políticament. Perquè finalment hi ha decisions que només es prenen en l’àmbit polític.

Un incís sobre això. Moltes vegades es contraposa societat civil i societat política, o classe política. I ara que la política i els polítics tenen una valoració baixa, a voltes negativa, es tendeix a valorar la societat civil i a menystenir els polítics. I s’entén. I a més és veritat que si no hi ha una bona societat civil, és a dir, si no hi ha un gruix de gent vàlida, és difícil que la política sigui eficaç. O sia, que es necessiten les dues coses. Però tenint present que, com suara he dit, hi ha decisions, decisions molt determinants, que només les poden prendre els polítics. I aquesta és una de les causes que poden conduir algunes persones que podrien treballar només en el camp econòmic, social, tecnològic, etcètera, a fer l’opció de la política. És a dir, que creguin en la importància —i segons com en la primacia— de la política a fi de poder servir millor allò que estimen i allò del qual es consideren responsables. Decideixen passar a l’acció política.

Val a dir que de vegades una opció així provoca decepció. Perquè des de fora sovint sembla que des de la política —des d’una alcaldia o des de la presidència d’un govern— es poden fer moltíssimes coses, i un cop hi ets t’adones que no se’n poden fer tantes. Que el poder polític és limitat. Per mil causes: polítiques, de l’oposició o del mateix partit, d’opinió pública, de mitjans de comunicació, de resistències sectorials, de limitacions econòmiques, etcètera. Com em deia una vegada Calvo-Sotelo, aleshores president del govern: «La gente piensa que un presidente puede hacer muchas cosas, casi lo que le dé la gana, pero en verdad simplemente hace lo que puede». Així i tot el paper dels polítics és molt important, sovint determinant. I fer política és una bona manera de servir un país. I repeteixo que sense política, per més bona societat civil que hi hagi, un país està mancat d’impuls i direcció. I per tant abocat a l’estancament o, pitjor, a la decadència. És bo per tant que hi hagi vocacions polítiques sòlides.

I això darrer porta a una altra reflexió sobre el polític i la vocació política: els polítics han de ser gent seriosa, amb conviccions i amb bagatge cultural i tècnic idoni per a la tasca i el nivell que els pertoquen. No es pot anar a la política alegrement i poc responsablement. I hi ha gent que hi va així. Que hi va frívolament. Això no és acceptable, per sentit de responsabilitat i també per imprudència fins i tot personal. Perquè el que també s’ha de saber és que la política és un ofici molt dur. Dur per pressió, per feina, per la tensió que provoca haver de prendre segons quines decisions. Però a més és dur perquè un polític està exposat a tota mena de crítiques, sovint vàlides, però molts cops mal intencionades, que afecten personalment d’una manera punyent. Molt punyent. Qui decideixi fer de polític ha de saber quin pa s’hi dóna.

O sia, resumint, és bo fomentar les vocacions polítiques. És bo i necessari. Però cal que qui tingui aquesta vocació i decideixi seguir-la sàpiga que és un ofici exigent. I perillós. És un ofici de risc. Però també de recompensa. De molta recompensa si a través de la política aconsegueixes servir eficaçment el teu país. O allò que et va commoure i et va fer prendre un nou compromís.



20 de juliol





UN LLIBRE AMB BONES NOTÍCIES



A Catalunya aquests últims mesos han estat convulsos. Amb un ambient preocupat per com anava l’economia i per com anava la política. I arrossegant, de fa ja un cert temps, desconcert i pèrdua d’autoestima.

Ara per una banda segueix havent-hi perplexitat. Primer perquè la crisi econòmica persisteix. Segon perquè seguim pendents de la sentència del Tribunal Constitucional que pot escapçar el nostre autogovern, el paper i la consideració de Catalunya i per tant la nostra capacitat d’actuar col·lectivament a l’hora de resoldre els nostres problemes. Tercer perquè l’acord final sobre finançament resulta d’interpretació incerta i confusa, i provoca judicis contradictoris. És sabut que no el judico positivament, però no he d’insistir en aquest escrit. I hi ha gent, en canvi, que el valora positivament. Amb el temps es veurà què dóna de si aquest acord, si realment la Generalitat disposa de més diners o si continua ofegada. Però en tot cas les negociacions estan tancades.

El que no està tancat és el repte que el país segueix tenint de què ha de fer per anar endavant. I per resoldre bé aquest repte necessita diners (en tindrà més o menys segons quin sigui de debò el resultat de l’acord de finançament), necessita poder polític (en tindrà més o menys segons quina sigui la sentència del Constitucional) i necessita tenir idees, voluntat i confiança.

Avui parlem d’això darrer. Perquè és un factor molt decisiu, i perquè depèn més que cap altre de nosaltres mateixos. No depèn del Tribunal Constitucional ni del govern del PSOE o de l’oposició del PP, ni dels estats d’opinió reticents o hostils envers Catalunya. Depèn de nosaltres, de la nostra moral, de les nostres ganes de fer coses que valguin la pena, de la nostra capacitat d’innovació, de la nostra seriositat política i privada, de la nostra il·lusió, de la nostra voluntat, etcètera. I això en tots els terrenys, des del cultural a l’econòmic, des del científic a l’artístic, des del social al del civisme.

Depèn de la nostra ambició i de la nostra confiança. Per això la nostra Fundació organitza periòdicament uns sopars amb pocs convidats, en què cadascun dels quals pot explicar una història d’èxit. Petita o grossa, i que va des de la cultura i la creació artística a l’activitat econòmica i empresarial, passant per la ciència.

Són converses que no fem públiques, i és una pena perquè són estimulants. De tota manera, d’una d’aquestes reunions sí que en vàrem fer esment en un editorial, que convidem a llegir. Va ser el 16 de setembre de l’any 2008 i es titulava «Perplexitat? Sí, però amb molts actius». I detallava tota una llista d’històries positives. De les que aixequen la moral.

Una iniciativa semblant, més treballada i sobretot molt més pública, té forma de llibre. És de Ramon Aymerich, redactor en cap de la secció d’economia de La Vanguardia, i es titula Fet a casa. La innovació a les empreses catalanes.10 Parla de més de 150 empreses catalanes la majoria de les quals són de creació recent, o molt recent, moltes d’elles petites, bastantes de mitjanes i algunes de grans o tirant a grans, i totes han reeixit. Gràcies sobretot a la seva capacitat d’innovació i a la seva opció per la internacionalització.

És un llibre gratificant, que convé llegir. Perquè aixeca la moral, perquè fa tenir confiança. I perquè tot el que explica és veritat. És concret. Es pot tocar. Es pot anar a veure. No és un discurs de propaganda. O de màrqueting. És un discurs que ens explica amb fets que tenim energia, que tenim gent jove amb iniciativa i que tenim molta gent preparada. És clar que cal que a més aquesta gent pugui treballar en un món social, polític i administratiu que no freni, sinó que impulsi. Que no decebi, sinó que ajudi a tenir il·lusió. Això és feina de tota la societat, i en bona part també és feina de la política. Però de moment una cosa la tenim. Tenim gent. Gent positiva.



En aquesta crònica positiva cal introduir un punt de reflexió, un punt de preocupació. A moltes d’aquestes iniciatives positives els costa arribar a agafar dimensió. Quan arriben a un cert nivell i han de llançar-se a aventures de més abast, sovint són adquirides per empreses més potents, generalment estrangeres.

Això és així en part perquè el país, que ja s’ha vist que té una base tècnica de bon nivell, no té, en canvi, ni prou capital ni un teixit empresarial prou orientat cap a reptes molt ambiciosos. I sembla que es tingui por de créixer. O de sortir a alta mar. Caldria que des de l’administració aquestes sortides a alta mar fossin més tutelades.

Però aquest és un tema per a un altre dia. Al mes de setembre haurem de reprendre l’anàlisi de com queda el país després d’uns anys de tensió. I de com pot superar el cansament i la confusió. I de quines perspectives tenim.

Hem dit molts cops en aquests editorials que malgrat tot Catalunya té recursos. Recursos humans i socials importants. Que té potencial. Si no en tingués, no produiria tant d’enrenou a tot Espanya cada cop que aixequem el dit i fem una justa reclamació. I un dels elements d’aquesta potència és tot aquest seguit d’iniciatives empresarials d’esperit innovador i base tecnològica. Ben valorades per tots els observadors estrangers. I això és el que explica aquest llibre. Un llibre realista, ple de referències tecnològiques, i també esperançat i esperançador. Amb la mena de missatge que ara necessitem.



28 de juliol





SOBRE LA CRISI



La primera intenció a mitjan agost pensant en el primer editorial de la represa era parlar del que és l’objectiu principal d’aquest butlletí i d’aquesta fundació. És a dir, de l’IVA, ja que com hem dit i repetit un país no va endavant si no té idees clares de si mateix, del seu entorn i del que vol; si no té valors sòlids i conviccions fermes; i si no té actituds positives i constructives i d’autoestima. Això val per a tothom, i també per a Catalunya. En el moment actual sobretot per a Catalunya.

Però aquest missatge ja l’hem transmès molts cops des d’aquest butlletí. I fa pocs dies n’hem parlat a La Vanguardia —que és ben sabut que té més difusió que el nostre butlletí.11 I des d’aquí en tornarem a parlar, i hi insistirem un cop i un altre. Perquè sense això el país no se’n sortirà. Però avui farem cas dels que ens demanen que parlem de l’actualitat més immediata de caràcter econòmic i social. I ho farem, tot i que d’això ja n’han parlat molt els millors especialistes econòmics i socials.

És bastant evident que la crisi no s’acabarà ni demà ni demà passat. Que concretament a Espanya la recuperació trigarà més que a la majoria de l’Europa occidental. Tothom sap també que això és a causa que els anys bons, fins i tot excepcionalment bons, no es varen aprofitar prou bé, sobretot des del punt de vista de la productivitat de la nostra economia. D’altra banda, l’economia espanyola ha assolit durant els últims trenta anys un sostre i un gruix que li han de permetre recuperar-se, si és que alguns vicis greus de la política i de la societat espanyoles no dominen, en quin cas Espanya podria tenir una evolució que recordaria la que Itàlia ha tingut després dels anys esplendorosos de l’anomenat miracolo italiano. Lògicament les coses no haurien d’anar tan malament.

Pel que fa a Catalunya és cert que l’Estat no ha atès degudament algunes de les seves necessitats peremptòries —i algunes reclamacions molt i molt justificades— i és cert també que viu una etapa difícil políticament i pel que fa a l’estat d’ànim col·lectiu. I tot això quan està enfrontada amb reptes que en el seu cas són especialment difícils. Però també és cert que té uns actius de sentiment col·lectiu, de tradició econòmica, de cohesió social, de capacitat d’integració, de gruix cultural i de projecció exterior que ben utilitzats li han de permetre superar les dificultats. I diguem de passada que ben utilitzats vol dir amb idees clares del que som, del que volem i del que podem ser; amb valors sòlids, amb conviccions fondes; i amb ànim fort, amb esperit constructiu, amb confiança en nosaltres mateixos. És a dir, amb una bona dosi d’IVA.

Ara bé, dit això, quins fronts concrets s’han de cobrir? Quins objectius principals s’han de perseguir?



1. Que no tanquin les fàbriques. Era el títol del nostre editorial del 27 de gener. Una mica suggerit per un eslògan semblant que ha encapçalat la política de recuperació d’Alemanya. És a dir, la d’un país que a causa de la importància que hi té la producció industrial i sobretot els mercats exteriors podria quedar molt afectat pel caràcter global de la crisi. Aquest, més modestament, també és el nostre cas.

Que no tanquin les fàbriques no fa referència estrictament a la producció industrial. Seria millor dir que no tanquin les empreses. Que no tanqui tot allò que produeix un producte o que fa un servei que proporciona un avantatge, del tipus que sigui, i que això li representa una inversió econòmica, tècnica o personal, i per tant un cost, i que ho ha de cobrar amb benefici per poder continuar oferint el producte o el servei. Que no tanquin les empreses. O tan poques com es pugui.

Això és molt prioritari. Perquè en depèn la capacitat actual i futura de crear riquesa, i per tant progrés, també social. I en depèn que hi hagi feina. Feina per a molta gent i com de més alt nivell, millor. En depèn l’atur d’ara, i el nombre i la qualitat dels llocs de treball del futur. I no oblidem que Espanya ja és campiona de la Unió Europea en atur. Campiona de molt.

I també és molt prioritari perquè quan una fàbrica tanca, o tanca una empresa d’informàtica o de logística, costa molt que en torni a obrir una altra. I no es farà d’avui a demà. I quan una empresa estrangera se’n va —sigui multinacional o més modesta— és molt difícil que torni. Si la construcció d’una carretera s’endarrereix un o dos anys en general no tindrà conseqüències greus. Això passa amb molts projectes que tant es poden fer ara com d’aquí a dos anys. Però si una empresa tanca li costarà molt tornar a obrir, si és que obre. I es trigarà molt a recuperar els llocs de treball perduts.

Per tant, que quedi clar que un objectiu molt i molt prioritari és que no tanquin les empreses.



2. Però què cal fer perquè no tanquin les empreses? Diverses coses, però en destaquem dues.

Que torni a funcionar el crèdit bancari. Amb l’increment de prudència que la situació reclama, però superant l’etapa de tancament que hi ha hagut i que hi ha encara. Si és que es pot, és a dir, si això no ha de posar en perill el sistema financer. I si fos així, el govern hauria de considerar prioritari trobar la manera de fer arribar més diners a les empreses. A través de més suport a bancs i caixes, condicionat i vigilat, com fa el president Sarkozy, perquè les empreses se’n beneficiïn a través de crèdit oficial o d’actuacions especials. O a través, de vegades, d’actuacions indirectes, com ha estat la subvenció per a la venda d’automòbils —per cert, copiada d’Alemanya—, i és bo que es fes.

Sense entrar de moment en el gran tema del pacte social, sí que cal que en el si de les empreses hi hagi ja ara un diàleg a fons i responsable —és a dir, sabent tothom el que s’hi juga— i honest per part de tots per veure si l’empresa es pot salvar i com. Amb quines condicions. Tornem a l’exemple alemany, on moltes empreses han optat per allò que en diuen «Kurzar- beit statt Entlassung», és a dir, treball curt en comptes d’acomiadament. Els treballadors admeten treballar menys hores i cobrar menys durant un determinat període; l’administració compensa una part important del que els assalariats cobren de menys i l’empresa es compromet a no acomiadar. És un exemple, n’hi pot haver d’altres.



3. Un altre objectiu prioritari és salvar la cohesió social. Amenaçada sobretot per l’atur —sobretot per l’atur—, per la pèrdua de poder adquisitiu d’alguns sectors, per les dificultats econòmiques de l’administració a l’hora d’ajudar a la gent. Tot plegat accentuat per la immigració molt massiva que Catalunya ha rebut en molt poc temps, i que fa perillar les costures del nostre sistema assistencial. Amb greu perill, repeteixo, de la nostra cohesió social. I tot país necessita cohesió social. Però Catalunya més encara, atesa la composició demogràfica, l’estructura social i els particulars reptes col·lectius.

Afortunadament Catalunya ha construït un sistema de suport social bastant bo. Això té un gran mèrit ateses les condicions de finançament de la Generalitat. I té a més una societat civil amb molta iniciativa en el camp social. Però si la crisi persisteix i l’administració no pot fer un sobreesforç la nostra cohesió se’n pot ressentir. Per tant, s’haurà de comprendre que —sense oblidar que el risc més gran és l’atur i el seu origen, que és la crisi de l’economia real— les administracions —la de l’Estat i les catalanes— situïn aquest tema per sobre d’altres necessitats no tan urgents.



4. Pot sorprendre que entre les tres primeres prioritats no hi posem les infraestructures. Primer perquè és una inversió de futur i de competitivitat. I segon perquè les grans infraestructures donen feina directa i indirecta. Tot i això, cal tenir en compte que les grans obres d’infraestructura que s’havien de fer a Catalunya —sobretot l’aeroport, el port de Barcelona i el TGV— pràcticament s’han acabat o estan molt avançades. I evidentment s’han d’acabar i perfeccionar ara. I n’hi ha de pendents i d’importants. Però durant un any o un any i mig aquestes no tenen la urgència que sí que tenen la defensa de les empreses i l’acció d’ajut a la gent en situació personal i familiar difícil. Que necessiten ajuts immediats.



5. Si en quelcom d’aquest terreny d’inversions de futur a mig i llarg termini cal seguir invertint el màxim possible és en la recerca i el desenvolupament (R+D). No perquè això tingui efectes ràpids i eviti fractures socials o pèrdues greus en el camp productiu de defensa o creació de llocs de treball, sinó perquè fa tot just tretze o catorze anys que a Catalunya —i també en el conjunt de l’Estat— s’ha engegat un procés molt positiu i esperançador de canvi. Que amb el temps anirà donant resultats molt positius, i que ara no pot ser frenat, perquè ha costat molt i molt d’engegar-lo i és encara fràgil. És un procés molt vulnerable. Cal que mantingui i incrementi l’impuls que ha anat agafant, altrament el perjudici serà gran.



6. Hi ha una altra cosa que ara és urgent: retallar d’una manera considerable els processos burocràtics que, en canvi, i a un ritme preocupant, esdevenen cada cop més feixucs. També a Catalunya. I això no costa diners, només requereix que tothom entengui que en temps de crisi cal no posar entrebancs.



7. I una altra cosa també important és posar fre a la política obstruccionista i a la cultura del no. Catalunya no se la pot permetre mai, però ara menys. Que hi hagi empresaris d’aquí i de fora que renunciïn a establir-se, o a invertir, o que simplement pleguin per la conjunció de la burocràcia i l’obstruccionisme és quelcom que no es pot permetre la nostra indústria, ni la nostra agricultura i ramaderia, ni el necessari subministrament d’energia, ni cap empresa de noves tecnologies que hagi de tractar amb l’administració. Ni Catalunya no s’ho pot permetre com a país, ni els aturats o la gent amenaçada d’anar a l’atur.



8. Podríem resumir dient que el tractament de la crisi requereix una definició d’urgències i una diferenciació entre allò que si no s’atén ara produirà un gran perjudici general i de molt llarga durada, i allò que pot esperar. I tenir present el perjudici humà que una crisi com aquesta pot arribar a provocar. Tot això requereix una actitud positiva del món polític sense enfrontaments caïnites. I que el món empresarial i el món sindical —tots dos— siguin conscients que el problema que tenim pot tenir conseqüències més o menys negatives segons quina sigui la seva actitud.



1 de setembre





SENSE BONA POLíTICA I SENSE BON GOVERN UN PAíS NO SE’N SURT



Sense bona política i sense bon govern un país no se’n surt. Recula. Serem repetitius, però no hi fa res. Sobre Catalunya graviten dues crisis. Per una banda, l’econòmica, que és general però que té característiques pròpies a Catalunya. L’econòmica amb les seves repercussions socials. Per l’altra, una de molt pròpiament catalana fruit d’un desgast polític i d’imatge, de desconcert i pèrdua d’auto- estima i d’il·lusió.

Hem denunciat aquesta doble crisi i aquesta situació un cop i un altre. I n’hem denunciat les causes i les responsabilitats. Però també hem dit que Catalunya té recursos humans i de tota mena per poder superar-ho. I els hem enumerat molts cops. Ho tornarem a fer.



Tenim:



— una tradició econòmica sòlida, — una considerable capacitat d’iniciativa civil,

— una voluntat i una experiència d’obertura internacional,

— sentit d’identitat i voluntat de ser,

— una tradició de bona convivència,

— una experiència positiva d’ascensor social,

— hem tingut, i seguim tenint, però amb necessitat de reforçarlos, els nostres vells valors del treball i l’esforç personal.



Si a tot això hi afegim seriositat podem anar amunt. Encara que el finançament segueixi essent insuficient i que la política espanyola no ens faci un tracte just.

Amb tot això podem anar amunt si hi afegim seriositat. Si no potinegem, com fan les criatures o la gent lleugera.

No té sentit que tanta gent es dediqui a bescantar la política i els polítics. Ni hi té dret si després no va a votar. Perquè ni que fos veritat que la política catalana no té un gran nivell, tenim el que tenim i amb el que tenim hem de sortir-nos-en. Els nostres polítics com a mínim no cauen en el radical enfrontament caïnita dels polítics espanyols. I és injust no tenir en compte que treballen en condicions molt difícils de finançament, d’hostilitat de tot l’Estat, de pressió social i demogràfica, etcètera.

Altres coses —del terreny col·lectiu o personal— tampoc no les tenim prou bé, però també és el que tenim. I no ho deixem per impossible o irrecuperable. Quan una cosa no va prou bé la reacció positiva no és girar-s’hi d’esquena, sinó mirar de solucionar-la. Encara que només sigui una mica. I fent-ho un mateix també millora. En tot cas, la gent que simplement rondina no pot reclamar que les coses millorin. Ni la gent que no es compromet —ni que sigui modestament.

Dit això, cal afegir que de qui depèn principalment que Catalunya recuperi el tremp, que tingui iniciativa, que doni sensació de seguretat, que transmeti confiança és del govern. A Catalunya i a qualsevol altre país.

I afegim-hi —i en això volem insistir avui— un bon nivell de política, i sobretot, SOBRETOT UN BON GOVERN. Un bon govern és condició indispensable perquè un país superi les dificultats, que vagi endavant i sigui útil a la gent. Perquè qui marca el ritme del país, qui estableix les prioritats, qui defineix més l’estil i la manera de fer col·lectius, qui més pot influir en tot, és el govern. Per altra banda, s’ha d’exigir a tothom, també a l’oposició, un bon capteniment.

Però de qui depèn principalment que Catalunya pugui treure profit dels seus actius és del govern. D’un bon govern. Si el govern és contradictori, o si el govern és molt partidista i sectari, o si el govern és clientelista, o si el govern no domina bé la pròpia administració, o si el govern no és capaç de produir il·lusió; si passa això, el capital humà, econòmic, tècnic, social de Catalunya no s’aprofita. Ni tampoc la seva capacitat d’il·lusió i d’entusiasme. O de tenir iniciatives, fer projectes o viure amb ambició. I aleshores sí que faríem com els crancs i aniríem endarrere. Que és el perill que tenim.



8 de setembre





HOMENATGE A MACIÀ 12



Palau del Parlament, 10 de setembre de 2009



Celebro participar en aquest acte d’homenatge al president Macià. Juntament amb el president de la Generalitat, el president del Parlament i el president Maragall.

Té tot el sentit que recordem les grans figures de la nostra història. Van ser bons servidors de Catalunya, la van defensar, es van sacrificar per ella. Sense ells, Catalunya, que de sempre ha tingut una història difícil, no hauria pogut mantenir la seva identitat ni hauria pogut ser útil a la seva gent ni ser un país de progrés obert al món. Ni capaç de mantenir viva la il·lusió i l’ambició.

Totes les figures positives de la nostra història han contribuït a fer possible aquests objectius d’una manera o altra. Del president Macià, se n’ha ressaltat sempre el patriotisme, el coratge moral i físic, la capacitat d’arribar a la gent, el seu idealisme compatible amb un pragmatisme no claudicant, la seva rectitud… I tantes coses. De totes, se n’ha parlat molts i molts cops. Jo, avui, vull parlar-vos de dos aspectes de la seva personalitat. De dos que crec que, en el moment actual, són especialment necessaris a Catalunya.



Primer, el sentit de la dignitat. De la dignitat de Catalunya. I dels catalans. De la dignitat, que vol dir l’exigència de respecte. Exigència inútil si qui reclama no actua de manera adequada. Si no actua de manera que es faci respectar. A hores d’ara Catalunya té molts reptes. I viu un moment difícil. En més d’un sentit. I això requereix una resposta política del govern i de l’oposició. I del Parlament. I de la societat. Una resposta de país. I aquesta resposta haurà de fer-se tenint en compte el nostre dret a l’autogovern i a un finançament just. I el nostre dret a conservar la nostra identitat, i també tot allò que ens cal per mantenir la nostra cohesió social. Però no només això. Aquesta resposta també s’haurà de donar de manera que la nostra dignitat sigui respectada. És més, això —aquest respecte— és previ a tot, és essencial. Si no ens respecten la dignitat, no ens respectaran res.

Com ja he dit, i repeteixo, i contra la imatge que de vegades se n’ha donat, el president Macià era un home pragmàtic, que feia tractes quan calia, però que no transigia en canvi en qüestions de dignitat. I de respecte. Era respectuós, i exigia ser respectat. I així hem de ser nosaltres. Hi ha gent que creu que als catalans se’ns pot maltractar i que amb quatre copets a l’esquena i amb apel·lacions al seny, a la responsabilitat i a la solidaritat, i pensant que al capdavall som mercaders de poc tremp, ens poden neutralitzar. El record del president Macià ens ha d’ajudar a evitar aquest parany. Justament ara que vivim un moment perillós, però que no ens ha de fer por si al capital humà, cultural i social que tenim —i que cap llei ni cap tribunal ens poden prendre— hi afegim seriositat. Ho repeteixo, seriositat. I un sentiment fort, un orgull, una autoexigència. Una autoexigència que ha de reforçar la nostra reclamació de respecte i de dignitat.





Un segon tret del president Macià que cal subratllar —no us sorpreneu— era la seva elegància. Em refereixo a la seva elegància de conducta i d’esperit. Una elegància interior però que transcendia. Una elegància d’arrel ètica. I el catalanisme no serà res si perd l’arrel ètica, si oblida les seves pròpies normes, si sacrifica la seriositat a l’espectacle i a la barrila, si deixa de ser exigent amb si mateix, i si això no ho sap transmetre d’una manera atractiva i senyorívola, que ho faci desitjable a la gent. Això també ha de formar part de la nostra identitat. I ara no és ben bé així.

Que ningú no s’enganyi. Ho repeteixo: el nostre país viu un moment difícil. Com a nació i com a identitat, com a cos social cohesionat, com a economia vigorosa i moderna, com a entitat cultural i moral capaç de projectar-se, com a col·lectivitat capaç de fer-se respectar, com a tot això vivim un moment difícil. I en el nostre entorn hi ha gent que pensa que ara potser sí que es podrà liquidar el que en diuen l’anomalia catalana.

No us en parlaria si cregués que això no té remei. Si ho cregués no hauria ni vingut a parlar-vos del president Macià. Per què? Si he vingut és per correspondre a l’honor que em fa el Parlament, però sobretot perquè crec que, d’aquest perill, ens en podem salvar i podem ser un país digne, sòlid i ambiciós. Perquè segueixo tenint una visió positiva, esperançada i joiosa de Catalunya. Si he vingut ha estat per parlar-vos d’orgull i no d’estovament, de dignitat i no d’acomodament claudicant, de senyoriu i no de barroeria. I de conreu i ús intel·ligent de la nostra fortalesa moral i no de malbaratament.

No hauria vingut si no seguís tenint confiança en el nostre poble. Seria intel·lectualment i moralment molt criticable que us parlés així, i invoqués el record del president Macià, si hagués perdut la fe en el nostre poble i en el nostre futur. Que no és només un tema polític —que també—, ni econòmic —que també—, sinó sobretot una qüestió de qualitat i d’autoexigència. D’una manera de fer i de ser amb un doble efecte: que per una banda ens provoqui un equilibrat respecte envers nosaltres mateixos, és a dir, autoestima, i per l’altra, ens permeti exigir respecte dels altres, respecte a la nostra dignitat.

15 de setembre de què es tracta?



Insistim en un tema que ja hem tocat diverses vegades. Farem esment de dos editorials d’aquest butlletí, el de l’1 de juliol de 2008, «Què està passant?», i el del 23 de desembre de 2008, «Què és el que està en joc?». Recomanem la seva relectura.

D’aleshores ençà hi ha hagut l’acord sobre finançament. Que s’ha volgut presentar com un bon acord, i que suposem que significarà alguna millora, com sempre ha estat des de 1993 cada cop que s’ha estipulat un nou acord. Però que no resol el problema financer de Catalunya. És un acord confús, amb molta lletra petita, ple d’ambigüitats. Que ja, de primer moment, s’ha començat a resoldre a la baixa.

D’aleshores ençà, raonablement, hem cregut que hi hauria la sentència del Tribunal Constitucional. No hi ha estat i ara ja ningú compta que pugui ser favorable. Pot molt ben ser que altra vegada ens plantifiquin una sentència confusa, ambigua i maquillada, i que ens la presentin com un gran triomf de Catalunya i del pluralisme i com una mostra de generositat de l’Estat. I fins i tot pot passar que alguns aquí s’ho creguin. I sobretot pot passar que s’hi apuntin per interès partidista. Que alguns aquí es prestin al joc de la confusió i de l’engany.

No és objecte d’aquest editorial parlar de la reacció política i ciutadana que arribat el cas caldria que hi hagués. Sinó subratllar la gran transcendència que pot tenir el resultat final de tot aquest procés. És a dir, de la negociació de l’Estatut, dels molts incompliments i retallades, del confús acord sobre finançament i ara, sobretot, de la sentència del TC. I precisar què significaria una pèrdua greu des del triple punt de vista de la identitat, del poder institucional, polític i financer necessaris per impulsar el país, així com de la capacitat d’actuar sobre la cohesió i la convivència de la nostra societat.



A. Identitat



1. Llengua

El català no és l’únic factor d’identitat del nostre país, però és el més significatiu. I és el que el catalanisme ha defensat sempre amb particular intensitat. Per tant, una sentència que afectés poc o molt el caràcter del català com a llengua pròpia de Catalunya, l’oficialitat, el dret general a usar el català i a ser atès en català i la qüestió molt especialment sensible de la immersió lingüística a l’escola representaria un perjudici molt greu per a la identitat catalana i segellaria la clara voluntat de l’Estat d’anar laminant la nostra personalitat col·lectiva. Catalunya ho hauria de rebutjar rotundament.



2. Cultura

No tota la cultura que es produeix a Catalunya es fa en català, ni totes les aportacions són positives. Això és evident. I ha estat norma del nacionalisme català dels darrers quaranta anys tenir molt en compte aquest fet i valorar-lo. Però el que dóna personalitat pròpia a la cultura catalana és el català. I en tot cas és també evident que la cultura és un element essencial de la personalitat de Catalunya com a poble. Per tant, el grau d’autogovern en aquest terreny ha de ser molt alt. Tot el que representi retallar en la pràctica l’autogovern cultural respecte al que planteja l’Estatut és una agressió contra la identitat catalana.



B. Poder institucional, polític i financer



1. La Generalitat i l’administració catalana

De la mateixa manera que el president de la Generalitat és el representant ordinari de l’Estat en absència el rei o del president del govern, la Generalitat ha de ser la institució més pròpiament representativa de Catalunya, i no pot ser passada per alt (puenteada, com diuen a Madrid). Ara aquesta és una pràctica cada cop més freqüent, i evitar-ho era un dels objectius del nou Estatut.



2. Poder legislatiu

Una altra pressió que s’ha anat accentuant durant els darrers anys ha estat la reducció, de fet, de la capacitat legislativa de la Generalitat. De lleis, el Parlament en fa moltes —fins i tot es pot dir que, tenint en compte les nostres competències reals, sobrelegisla—, però massa sovint són reglaments amb format de llei. És a dir, cada cop més, costa que siguin lleis que fixin model, que realment configurin la societat catalana. La Llei de dependència és un cas especialment clar, on l’Estat limita les competències estatutàries. Però n’hi ha més. Cada cop més. I això el nou Estatut pretenia esmenar-ho.



3. Finançament

Sobre l’ambigüitat, la confusió i el resultat, molt probablement insuficient, de l’acord de finançament ja n’hem parlat. En tot cas el TC no ho millorarà.



Tot això junt —invasió institucional, escapçament polític i insuficiència financera— limita molt la capacitat de Catalunya i de les seves institucions d’impulsar el progrés general del país. Des del terreny cultural a l’industrial i al de la innovació i, també, al social.



C. Progrés social, cohesió i convivència



És la tercera prova de foc del que finalment representi el nou Estatut. Les competències i el finançament que finalment resultin de tot plegat (sentència del TC inclosa), què faran possible en aquests àmbits? Què faran possible en l’àmbit de la política d’ocupació, i el dels serveis socials? La inexplicable dimissió competencial i política del tripartit en el tema de la Llei de dependència ja fou un cop molt dur en aquest sentit. En això, i en altres aspectes dels serveis socials, podrà la Generalitat actuar com a protagonista, amb criteris adequats a la nostra realitat i al nostre projecte de país, o s’haurà de limitar encara més a fer de delegació i d’oficina administrativa? Fa molts anys que el catalanisme afirma que «Catalunya serà social o no serà». I que cal que aquesta acció social, de justícia i de cohesió es faci amb mentalitat de país i sigui impulsada des de Catalunya. Des de la societat i des de les institucions catalanes. Amb la Generalitat al capdamunt.

Tot això esdevé encara més necessari en el tema de la immigració. I de la política d’integració que Catalunya necessita fer, perquè s’hi juga la convivència, la cohesió social i la identitat. S’hi juga ser un país sòlid, enriquit per noves aportacions, i amb personalitat, o ser una societat fragmentada i poc consistent. L’experiència de les immigracions que ja hem tingut permet confiar que a Catalunya sigui possible la primera d’aquestes alternatives. Però atès el caràcter particular d’aquest problema a Catalunya cal que l’Estatut i, en general, la legislació espanyola ofereixin a la Generalitat un marge important d’iniciativa i de protagonisme.



Un cop coneguda la sentència del Tribunal Constitucional es podrà fer balanç des d’un punt de vista competencial, financer, identitari, etcètera.

Però a més es podrà tenir una visió de conjunt del que serà Espanya. Serà un país políticament descentralitzat? O un país que haurà recuperat del tot el model del centralisme reforçat? Un país que potser voldrà imposar del tot i en tot l’homogeneïtzació?

Catalunya hauria fet un pas endavant cap al reconeixement clar de la seva personalitat nacional i disposaria d’instruments i recursos per a una acció col·lectiva potent econòmica, social i cultural?

És a dir, després del trasbals dels últims cinc anys, que de fet han afectat tot Espanya, quin model d’Estat tindrem? I quin lloc podrà tenir-hi Catalunya.

Es parlarà encara de pluralitat? I què significaria la pluralitat en el cas de Catalunya si no es respectés la seva personalitat collectiva? Pluralitat que el concepte de «nació» present a l’Estatut defineix bé, però que la llengua i la cultura i la institució de la Generalitat i una capacitat real d’incidir en la seva economia i les seves relacions socials omplen de contingut.

I acabem fent referència al títol d’aquest llarg editorial: «De què es tracta?». No es tracta només d’una batalla política. Es tracta d’un episodi més de la molt llarga batalla —de fet, de segles— entre la voluntat d’Espanya d’absorbir Catalunya i esborrar-ne la personalitat pròpia, i la nostra de mantenir-la. I mantenir-la no precàriament, amb un to apagat i subsidiari, sinó amb ambició i plenitud. I per això ens cal la immersió lingüística, i una alta valoració institucional de la Generalitat, i les eines competencials necessàries per poder crear cohesió social, integració i ascensor social. I més coses, evidentment. Ens cal un bon autogovern.

Si entre l’acord de finançament i la sentència del TC i la sistemàtica acció d’erosió dels partits espanyols finalment resultés que l’intent de l’Estatut ha resultat fallit, està clar que Catalunya haurà de donar una resposta institucional, política i sentimental (allò de la desafecció que diu el president Montilla) que contraresti l’evident propòsit de procedir al gradual ofegament de Catalunya com a nació, com a llengua i cultura, com a economia i com a projecte social.

Des d’aquest editorial l’únic que correspon és reclamar que la reacció sigui potent, sense atabalament ni teatralitat. Una reacció feta, com dèiem en el discurs d’homenatge al president Macià, amb dignitat i serenitat. I sense cap receptivitat envers l’oferta d’engrunes i els cops a l’espatlla.

Treballant els nostres actius Catalunya endins, ja hem demostrat més d’un cop que tenim no només molta resistència, sinó també creativitat i capacitat d’aixecar el país.



22 de setembre





TORNEM A PREGUNTAR: DE QUÈ ES TRACTA?



És la pregunta que fèiem a l’editorial de la setmana passada. La fèiem a propòsit de la llarga confrontació entorn de l’Estatut. I contestàvem: «No es tracta només d’una batalla política. Es tracta d’un episodi més de la molt llarga batalla —de fet, de segles— entre la voluntat d’Espanya d’absorbir Catalunya i esborrar-ne la personalitat pròpia, i la nostra de mantenir-la. I mantenir-la no precàriament, amb un to apagat i subsidiari, sinó amb ambició i plenitud».

És a dir, no fent de la Generalitat un òrgan de fort contingut polític i només administratiu i subsidiari; no consolidant un dèficit financer que ofega el nostre autogovern i perjudica els nostres conciutadans; no escapçant-nos les competències de manera que no puguem construir un model de país i de societat d’acord amb les necessitats i els projectes dels ciutadans de Catalunya. I mantenint o augmentant la pressió sobre la llengua catalana.

Cal tornar a llegir el llibre El catalán, una lengua asediada de Josep M. Solé i Sabaté i Joan Villaroya.13 El llibre sencer, i especialment el pròleg que va escriure Francesc Ferrer i Gironès, per veure el grau d’obsessió amb què l’Estat espanyol ha perseguit el català des d’immediatament després de l’Onze de Setembre de 1714 (i abans al País Valencià, ocupat ja el 1707 per les tropes borbòniques). La intensitat d’aquesta persecució demostra que, per la idea que des d’aleshores va prevaler d’Espanya, el català havia de ser eliminat. De vegades, descaradament o fins i tot brutalment, altres cops «sin que se advierta el cuydado» o «mañosamente». Eliminat de l’escola, de la universitat, de l’Església i del catecisme, dels ajuntaments, dels documents notarials, del teatre, dels llocs oficials, de la literatura, del comerç… Convé molt llegir aquests textos perquè són la millor prova que el català és la pedra angular de la personalitat catalana. I que amb la llengua el que durant segles s’ha pretès destruir ha estat justament aquesta personalitat. Aquest ser català.

Per tant, no seria gens sorprenent que una de les retallades fortes del Tribunal Constitucional (més o menys dissimulades, però d’efectes molt negatius) fos precisament contra el català. Contra el règim lingüístic que des de fa més de 25 anys tenim a Catalunya fruit de l’Estatut de 1979, i que ara el nou Estatut ha de consolidar. I això es produiria en una societat en què la pressió sobre el català ja és molt forta a causa de la globalització, que fins i tot afecta llengües com el francès, l’alemany i l’italià; en un context de campanyes molt agressives a tot Espanya contra el català; i a causa també d’un increment molt fort de la immigració, que obliga a un nou esforç col·lectiu d’integració. Un esforç superior fins i tot al que Catalunya ha hagut de fer amb les grans immigracions del segle xx a causa del volum de la immigració actual, del curt període de temps en què s’ha produït i de la seva molt gran diversitat. Una integració que Catalunya se sent capaç de dur a terme, d’una manera positiva per a tothom, si no se li lleven els instruments a què té dret, segons l’Estatut, de política social, laboral, econòmica, d’ensenyament, lingüística i cultural.





Concretament en el tema lingüístic:

— Si es manté sense esquerdes l’oficialitat del català.

— Si qualsevol ciutadà de Catalunya té dret a ser atès en català, tant a l’administració (també la de justícia) com fora d’ella (això no requereix que tothom a Catalunya el sàpiga parlar bé, però sí que l’entengui bé i amb normalitat).

— Si per raons econòmiques o legals no s’impedeix el suport que el català necessita, com tota llengua de demografia reduïda, en el camp audiovisual o editorial.

— Si es manté íntegrament el règim d’immersió lingüística a l’escola.



29 de setembre





És Hora De PolítICA



Comencem amb una cita de Tucídides, historiador grec del segle v abans de Crist, un dels referents més prestigiosos del pensament social i polític de l’antiguitat. I dels més estudiats pel pensament modern:

«Un home que no s’interessi activament per la política no mereix ser considerat ciutadà plàcid i tranquil, sinó un autèntic inútil.»

Una cita, potser, que fa de mal entendre o de mal acceptar en un moment de desafecció gran i general envers la política. Però per això mateix més oportuna.



Fa temps que estem lliscant pel pendent de la desmoralització i del desconcert, i de la pèrdua d’autoestima, com a conseqüència de diversos factors.

— El procés de l’Estatut. Molt accidentat (allò del Dragon Khan) i decebedor per la forma com s’ha produït. I pel desgast que ha provocat.

— Els dubtes seriosos sobre el resultat d’aquest procés, tant en l’ordre polític i competencial com en l’econòmic i de finançament. Però també de reconeixement com a país.

— La pèrdua d’imatge, tant Catalunya endins (autoestima) com enfora (prestigi, consideració i respecte).

— L’efecte molt negatiu que ha tingut en la relació amb Espanya. La creixent desafecció de què parla el president Montilla, i la incrementada hostilitat espanyola envers Catalunya.

— La crisi econòmica, amb el risc de pèrdues greus en l’economia productiva i en la cohesió social.

— La sensació de pèrdua de pes econòmic i polític.

— Els escàndols recents. Greus, sobretot el dels informes del govern i el del Palau, que poden haver significat xifres molt altes i que han tingut, principalment el segon, un especial impacte social. I encara n’hi hauria algun més.



De tots aquests fets negatius, el més perillós des d’una perspectiva general de país i de societat no és la crisi econòmica. Dir-ho pot sorprendre i fins i tot enutjar, amb tanta gent com hi ha preocupada pel lloc de treball o pel futur d’una empresa. I s’entén. Fa poc vam dir des d’aquest mateix butlletí que és prioritari —sí, és prioritari, ara— lluitar perquè les empreses no tanquin, per salvar tants llocs de treball com sigui possible i per evitar reduir tant com es pugui les conseqüències socials i humanes de la crisi. Això és cert.

Però també ho és que amb tota seguretat la crisi econòmica passarà, en un termini de mesos o d’uns anys, pocs. Havent produït desgràcies. Però en termes generals el país i la societat, és a dir, la gent es recuperarà. En canvi el fracàs polític i financer de l’Estatut, si s’arriba a consumar, la pèrdua de confiança en nosaltres mateixos i en les nostres institucions, el desànim col·lectiu…, tot això pot tenir conseqüències molt greus. De molt llarga durada. I de difícil recuperació. I, a més, farà més difícil la remuntada econòmica i social.

Sense gens ni mica de dramatisme es pot dir, i s’ha de dir, que tot plegat configura una situació difícil, amb conseqüències negatives per al futur. Per al país i per a la gent del país. Per a Catalunya i per als 7,5 milions de persones que hi viuen.



Alguns cops ja hem advertit d’aquests perills des d’aquest mateix butlletí, però hem dit també que Catalunya té actius molt positius. I els hem enumerat. I hem donat exemples d’iniciatives positives, individuals o de grup, d’èxits de tota mena —des d’econòmics a científics o de caràcter cívic—, d’actituds i resultats dins i fora de Catalunya, dels quals ens podem sentir orgullosos. Tot això és veritat. I creiem que a la nova generació hi ha més preparació i inquietud del que se sol dir. Molta més. I ens ratifiquem en això. Però si aquesta joventut, i en general tot el que de positiu hi ha a Catalunya, no troba un clima, un camp de joc i unes normes millors de les que tenim a hores d’ara, li serà difícil dur a terme una tasca positiva, consistent i de gruix. Una tasca important.

També hem parlat molts cops dels valors positius i sòlids que cal que tingui la nostra societat. De les actituds constructives que ha de tenir. Hem parlat de l’IVA, d’idees, de valors i d’actituds. Hem parlat de l’autoexigència que hem de tenir, personal i col·lectiva, de la cultura de l’esforç, de la necessària sobrietat, del reforçament del sentit del bé comú, i de tants altres conceptes necessaris perquè un país vagi endavant. Hi hem insistit fins a l’extenuació, i ho seguirem fent. Perquè un país que no tingui molt en compte tots aquests factors no se’n sortirà. No progressarà. Ni ell ni la seva gent.

Hi hem insistit tant que això dóna especial força al que ara direm. I ens dóna autoritat per dir-ho: cal seguir insistint en l’IVA i en totes les seves derivades. Però ara hi ha una urgència especial, que és la política.

Aquest era justament el tema de l’editorial del 8 de setembre, «Sense bona política i sense bon govern un país no se’n surt».

La política és ara especialment important perquè l’acció sobre els valors i les actituds —que és en bona mesura una acció de pedagogia— és lenta. I com que és lenta no s’ha d’abandonar ni d’interrompre mai. I a la llarga és la més decisiva. Però com que és lenta i difícil necessita de vegades un impuls, una sacsejada, quelcom que li doni acceleració. Per altra banda, cal dir que de vegades hi ha urgències que no poden esperar que tot un llarg procés educatiu transformi un país. I en aquests casos la política és determinant. Ho és sempre, però hi ha períodes tranquils, poc problemàtics o de context favorable. Períodes no decisius. I tot, fins i tot la política, es pot anar fent amb un cert repòs. Aquest no és el cas avui de Catalunya. Catalunya ara no pot dir «donarem temps al temps» o «anirem madurant». Ni els més convençuts de la importància del discurs ètic, dels valors i de les actituds poden dir que no hi ha pressa, que de mica en mica anirem agafant consistència. Com a país, com a economia competitiva i innovadora, com a societat justa i integradora, com a llengua i com a cultura ens amenaça un perill molt seriós de reculada. Vivim un moment en què l’acció sistemàtica de pedagogia i de reforçament moral s’ha de combinar amb una acció política molt decidida. Perquè el millor revulsiu és una bona política. Una política que defineixi bé el moment present, amb els seus problemes i perills, però també fent veure al país tot el que tenim de positiu. Una política que dibuixi bé el projecte de país que defensa, prou engrescador i alhora realista, no en termes abstractes sinó aplicables a l’ara i aquí, i a les persones concretes. Aquest projecte ha de ser global i alhora personalista, és a dir, aplicable a la gent. Ha d’estar marcat per la seriositat i per l’eficàcia, i no per l’espectacle, pel sentit del bé comú i no pel sectarisme.

I tot això és urgent. Però hi ha un seguit d’elements que ens permeten creure que d’aquesta situació difícil, de crisi diversa i complicada, en sortirem: la joventut que ara puja molt més preparada del que se sol dir, però que tot just comença a actuar; la presa de consciència de valors ètics i culturals, que està madurant; potser la consciència de molta gent, a Catalunya i qui sap si a la resta de l’Estat, que d’un temps ençà no han fet bé algunes coses i que cal que rectifiquin; la probable recuperació econòmica, si més no parcial, que es produirà, tot i que no sabem quan. I en podríem dir algun més. Ens en podem sortir. Però podem trigar molt i, el que encara és més greu, podem sortir-ne molt baldats si des d’ara ens deixem dur pel corrent. Per tant és des d’ara que hi ha d’haver una reacció. I ara, ara mateix, ha de ser sobretot política.



13 d’octubre





PARLEM D’EUROPA (I DEL PRESIDENT OBAMA)



Fa temps que no parlem d’Europa. Perquè estem molt enderiats amb els nostres problemes catalans, i espanyols, polítics i nacionals, socials i econòmics. O bé estem molt capficats amb el que és el motor principal de la nostra Fundació, i que a més li dóna una personalitat especial, que és la temàtica de l’IVA. És a dir, del que paulatinament ha de fer possible un reforçament moral del nostre país.

Però no podem perdre de vista que la vocació europea forma part de la nostra personalitat com a poble, que és un element molt principal de la nostra història. I que modernament ha estat un referent constant del catalanisme. És a dir, que no podem perdre de vista que som europeus. Ni podem perdre de vista que Europa, si bé ha perdut pes en el món, continua essent molt necessària.

I amb què ens trobem? D’entrada amb dues frases com aquestes:



1. A la portada de The Economist de fa quinze dies llegíem això sobre Europa: «Vint anys perduts, dos tractats inútils, ignorada per la Xina i els Estats Units, però encara l’economia més gran del món, cal algú que, per favor, desperti Europa».



2. Una frase del president Obama en ocasió solemne (el seu primer discurs a l’ONU el 23 de setembre de 2009): «Els que fustigaven els Estats Units per haver actuat en solitari en el món ara no es poden mantenir al marge i esperar que els problemes del món es resolguin sols». Es referia, amb aquesta frase, a la guerra de l’Afganistan, a la molt perillosa inestabilitat pakistanesa, a l’amenaça terrorista mundial. I la dirigia sobretot als defensors del multilateralisme.



Hi podem afegir la idea, que fa anys que defensem, que el món té necessitat d’Europa. I en la línia més precisa del president Obama podem dir que concretament els Estats Units tenen necessitat d’Europa.

Això fa anys que es veu a venir: que el món, i especialment els Estats Units, tindria necessitat d’Europa. Ho havíem dit en conferències i articles del 2002 al 2004. Dèiem que els Estats Units estaven arribant al límit de les seves possibilitats, que començaven a patir aquella situació que els historiadors anglosaxons han anomenat overstretching o, dit en termes catalans i planers, «allargar més el braç que la màniga». I ara ja hi som.

Hi ha un altre fet a tenir en compte en aquest moment en què es redistribueixen les cartes del gran joc geopolític. I és que podria molt ben ser que el G-8 i el G-20, és a dir, les grans agrupacions de països políticament i econòmicament importants, esdevinguin molt secundaris, i que realment el que comptés fos el G-2, és a dir, els Estats Units i la Xina. Al nostre entendre això seria massa esquemàtic, ja que el món és més complex. Però en tot cas és segur que els Estats Units i la Xina jugaran un paper molt determinant. I per tant Europa podria pensar que jugant un paper intermedi, ara a favor dels Estats Units ara a favor de la Xina, podria inclinar la balança en un sentit o altre.

Creiem que aquest no hauria de ser el paper d’Europa. Pels seus valors, la seva identitat i la seva història, Europa és occidental. Pot introduir variants en la mentalitat occidental i de vegades pot actuar com a pont que faciliti la relació dels grans protagonistes. Però, o és clarament occidental, o què serà? I si és occidental, la seva relació preferent ha de ser els Estats Units.

Però si decidís anar sola i rebutjar una relació especial amb els Estats Units, si pretengués ser un actor —ella sola, sense acompanyant— del gran joc geopolític, encara seria més veritat que caldria que tingués la cohesió, la força i la voluntat que calen per fer una tasca així.

I Europa no fa l’esforç per tenir aquesta cohesió i aquesta força, o el fa poc. I per tant passa allò que temíem que passés quan l’any 2004 dèiem que podia arribar un moment que els Estats Units —per convicció o per necessitat— digués «teniu raó, amb l’unilateralisme no arreglarem el món, fem-ho plegats», és a dir, que es proposessin actuar en termes bilaterals o multilaterals. I que aleshores, arribat el cas, Europa no estigués en condicions de fer el paper que li correspon en aquesta obra. Que no tingués ni prou unitat, ni prou voluntat, ni prou ambició, ni prou tecnologia, ni prou gent jove, ni prou doctrina, ni prou soldats per jugar aquest paper, molt important, que li pertocaria.

Europa està ara en condicions d’acceptar aquesta responsabilitat? No és gens segur. I està mentalment preparada? Tampoc no és segur. Per això el president Obama parla com parla. Ho fa des de l’ONU, i dirigint-se a tothom. Però d’una manera especial a Europa.

A Europa, que s’ha distingit per la seva «obamamania». I que ara fa el ronsa. Que fa allò que se’n diu esperar i veure. Per això fa pocs dies el diari Le Monde deia que tot plegat podria conduir al dilema següent: «Obama ou unilatéralisme par défaut». O Europa col·labora amb Obama o als Estats Units no els quedarà més remei que tornar a l’unilateralisme. Si és que encara poden.



28 d’octubre





LA DRECERA ÉS POLíTICA



És oportú, ara, recordar una conferència meva de l’any 2002. Du un doble títol explicatiu: «Defensa i elogi de la política. Grandesa i misèria de la política».

Oportú perquè vivim un temps d’inseguretat i crisi generals. De crisi econòmica i política, a Catalunya mateix i a Espanya, d’inviabilitat del nostre doble projecte d’afirmació catalana i convivència positiva en el marc de l’Estat: de bon funcionament intern i de desorientació i pèrdua d’autoestima a Catalunya mateix…

I junt amb tot això, una pèrdua greu de prestigi i de credibilitat política. I això darrer és ara especialment greu. Perquè la superació de tot plegat requereix força moral, requereix recuperar valors i actituds positives, requereix una acció en profunditat. Requereix una acció de, diguem-ne, pluja fina, de les que fan saó. Ho hem defensat sempre des d’aquesta Fundació. Però hi ha moments que —sense abandonar l’acció en profunditat— cal fer drecera. Perquè el temps se’ns tira a sobre i el mal que ens amenaça pot ser molt greu.

I la drecera és política. Per estrany que pugui semblar en un moment d’hores baixes de la política, i per estrany que pugui semblar dit per qui predica la necessitat que Catalunya es rearmi en el camp de les idees, els valors i les actituds —el que en diem l’IVA—, el cert és que les urgències són urgències, i que quan hi ha una urgència s’ha d’afrontar amb el que es té, sigui poc o sigui molt. I s’ha d’anar per la drecera. I la drecera és política.

No política de confrontació sistemàtica. Ni de veure qui enfanga qui. Un dels aspectes més negatius que es pot donar en un país és que s’estengui en el món polític una doble creença: que l’objectiu primer d’un partit no és presentar un projecte i formular un programa, sinó destruir l’adversari, i que per això el que cal no és derrotar-lo amb propostes i projectes sinó enfangar-lo. Amb arguments verídics o falsos, és igual.

Per tant, quan diem que la drecera és política ha de quedar clar que ha de ser una política constructiva, basada en propostes i feta per gent creïble. L’escepticisme imperant d’ara pot considerar que en el camp de la política avui no hi ha gent creïble. Però això no és cert. En el nostre món polític hi ha gent creïble, hi ha gent honorable i hi ha gent amb autèntica vocació de servei. I hi ha gent capaç de liderar el país. Capaç de conduir-nos per la drecera política amb èxit.

Per això cal que es desempalleguin del clima morbós que s’ha creat. Que en part han creat els polítics embrutidors i destructius, que en part s’ha produït per fallades també de la mateixa societat civil, i que en part han estimulat els mitjans de comunicació. És a dir, un clima del qual tots som responsables. Potser els polítics més perquè tenen un plus de responsabilitat en tant que servidors de l’interès públic. Però, per altra banda, tothom ha de saber que per això mateix, perquè tenen més responsabilitat, se’ls ha de tractar amb exigència, però amb equanimitat. I distingint entre els que tenen vocació de construir i els que són destructors de mena.



És urgent aquesta recuperació del protagonisme positiu i constructiu de la política. I cal que la societat assumeixi també la seva part de responsabilitat en el que passa. Que també en té. I que tots plegats, units per un renovat sentit del bé comú —i del que en podríem dir una mútua commiseració i una mútua exigència—, duguem a terme un redreçament ràpid. Que és possible. En aquest mateix editorial moltes vegades hem fet l’inventari dels nostres actius, dels nostres punts forts. Que en tenim, i no són pocs. Cal que en siguem conscients, que n’estiguem convençuts i que no els neutralitzem amb molta cultura del no i amb esperit autodestructiu.

En un moment així és bo recórrer als arguments i als testimonis morals que ens varen ajudar fa poques dècades a superar situacions molt i molt difícils. És bo que tornem al que en podríem dir els nostres clàssics. A Joan Sales, per exemple. Que a través de la seva obra literària, però sobretot de la seva forta vivència humana i el seu esperit exigent, fruit del patriotisme, de la fe i de l’humanisme, no gens autocomplaent ni amb ell mateix ni amb Catalunya, ens va dir, parlant del nostre poble, que calia «bandejar tant el dramatisme com els tòpics tendents a l’autocomplaença». O bé a Salvador Espriu, que ens deia que per salvar-se en temps difícils el que cal és assumir la pròpia condició i «convertirla en una força moral d’identificació, de resistència, de fidelitat a la gent i —també— d’interpel·lació als qui ens volen mal, als qui ens assetgen».



El redreçament és possible. Tenim molts actius, que segueixen fent feina. Potser tenen menys visibilitat que d’altres coses més escandaloses, encara que són més importants. Però també tot això que creix i va bé necessita alliberar-se d’un tel de tristesa que hi ha al país. Necessita un impuls renovat, un horitzó més ben definit, una il·lusió. Tot això depèn de tots. Però és urgent. I per això, perquè és urgent, cal recuperar tot el que de positiu pot tenir la política.

Perquè ara la drecera és política.



10 de novembre





QUAN ES VA JUST



És sabut que la Generalitat ha tingut i té un finançament deficient. Malgrat l’acord del passat mes de juliol, Catalunya segueix tenint un fort dèficit fiscal. I els compromisos d’inversió contemplats a l’Estatut no es compleixen ni tampoc el principi d’ordinalitat. Per altra banda, els ajuntaments en general tenen greus dificultats financeres. Molts estan en situació crítica.

Però avui no insistirem en aquest aspecte del finançament, ni de la Generalitat ni dels ajuntaments. Sinó en l’altra cara del finançament, que és la despesa. I en la utilització del pressupost de cara a l’acció política, i sobretot a l’acció de govern.

Caldrà seguir batallant perquè definitivament es resolgui amb justícia el tema del finançament de la Generalitat. I el dels ajuntaments. Per això és positiu que no s’acceptin mansament els acords que es presenten com a bons sota la pressió d’una situació d’ofec i, a més, d’una situació política crítica, però que realment ni són bons ni corresponen al que diu l’Estatut. Però dit això, cal que les institucions i els partits, i la societat en general, treballem amb disciplina, amb objectius ben definits i amb l’austeritat que la circumstància reclama. Amb ferma decisió d’aprofitar bé els recursos. Amb capacitat d’establir les prioritats, i de defensar-les amb un discurs franc i creïble.

És fàcil governar en temps de vaques grasses, i és difícil fer-ho en temps d’escassetat. Com ara. Tot i que ja hem passat altres èpoques de gran carestia i alhora de crisi econòmica i social profundes. Molt profundes. Per exemple, durant la primera meitat dels anys vuitanta. I ho varem superar. Tot i que el sistema de finançament de la Generalitat i dels ajuntaments era pitjor que l’actual i les necessitats, més urgents. Ho vàrem superar, també amb endeutament —important, però controlat—, però, a més, amb austeritat i molt discurs per explicar què es podia fer i què no. I dibuixant perspectives de futur més positives però sense engany.

És en moments difícils com ara que cal que la manera de fer de l’administració, i l’acció política en general, i sobretot l’acció de govern, siguin estrictes i disciplinades. Que la tendència que de vegades sorgeix en temps d’abundància de ser tolerant amb els capricis, o amb les idees i fal·leres particulars d’aquest o d’aquell —ajuntaments, partits polítics, grups de pressió de tota mena, personalitats més o menys influents…—, no sigui tinguda en compte. Que el malbaratament sigui severament vigilat. Que els mals costums siguin bandejats. Que les nòmines no s’inflin. Que no es permeti que es vagi implantant, de vegades acceleradament, una casta. Una casta política, funcionarial, de gabinets d’estudi i consultories…14



Davant del perill que tot això representa —un perill ben real— cal apel·lar a l’exigència ètica, a l’enfortiment d’actituds i valors positius, etcètera. Certament cal treballar en aquest sentit. Però cal anar —des d’ara mateix, perquè estem en temps d’urgència— cap a una acció política que posi fre a aquest anar lliscant per un pendent negatiu. I repetim: hi ha les accions de fons, que requereixen temps. Però, de vegades, calen accions urgents, un cop de timó, i això és cosa de la política. Per això dèiem la setmana passada que quan hi ha urgència cal agafar la drecera, i la drecera és política.



Som en un moment compromès. Que superarem. Però abans de superar-lo passarem un temps difícil. Anys difícils. Perquè el dèficit que estem acumulant s’haurà de pagar. Perquè les empreses que hauran tancat s’hauran de substituir. I els llocs de treball. Perquè els xocs morals que hem tingut, i les ferides en la confiança collectiva, s’hauran de reparar.

Vindran anys difícils. Anys durant els quals el país necessitarà mobilitzar energies, reforçar valors, recuperar alegria. I per a tot això li caldrà tenir una direcció política sòlida i ordenada, exigent i alhora comprensiva, realista i alhora esperançada.



17 de novembre





EL FRACÀS DE L’ESPRIU



O potser caldria dir «el fracàs de La pell de brau». O bé «el fracàs de Sepharad». O només «el fracàs de Catalunya».



I caldria afegir un epíleg titulat «I ara, què?».

Més d’un cop hem explicat quin era el projecte polític i moral de la Catalunya dels anys seixanta, setanta i també dels vuitanta. De fins fa molt poc. De fet, un projecte o un somni que va decandir amb l’entrada del segle xx.

Hem explicat que Catalunya, amb la nova etapa de la història d’Espanya, que s’obria amb el final no només del franquisme sinó també d’una idea vella i excloent d’Espanya, aspirava a consolidar i garantir la seva personalitat com a poble mitjançant la recuperació de les seves institucions, i a consolidar el grau d’autogovern necessari per poder formular i aplicar un projecte potent de país i de societat. I que ho podria fer en el marc d’un Estat, en el marc d’una Espanya democràtica i justa envers els seus homes i dones i envers els seus diversos pobles.

El somni anava més enllà: Catalunya podria contribuir a construir aquesta Espanya, aquesta nova Sepharad, amb il·lusió i eficàcia.

Aquesta és una manera diguem-ne política i corrent de dirho. Tanmateix és autèntica. Espriu, però, ho va dir d’una manera poètica i amb un fort to profètic. De fet, Espriu i La pell de brau són una gran afirmació de catalanitat i de voluntat catalana de ser i alhora d’espanyolitat generosa i constructiva. I tot plegat esperançat. «Fes que siguin segurs els ponts del diàleg i mira de comprendre i estimar les raons i les parles diverses dels teus fills.» I a Sepharad «que la pluja caigui a poc a poc en els sembrats i l’aire passi com una estesa mà suau i molt benigna damunt els amples camps». I encara, «que Sepharad visqui eternament en l’ordre i en la pau, en el treball, en la difícil i merescuda llibertat».

Dit en termes més prosaics: que sapiguem treballar en pau i en llibertat, que sapiguem fer prosperar Sepharad, que hi hagi un ordre just, amb compromís i amb respecte per la manera de ser i de parlar de cadascú.

Això —aquests versos, aquest sentiment— va contribuir a definir una política. Una política catalana. Una política de país. Ambiciosa i generosa. Tot i que ja aleshores el mateix Espriu advertia d’alguns perills. Parlava d’un «nou cel de Sepharad», però també advertia del «palau perillós dels nostres somnis». I és que realment sempre hi ha hagut gent —aquí, entre nosaltres, i sobretot fora d’aquí, en altres indrets de Sepharad— que no ha cregut mai en tot això. O que ha fet veure que hi creia per enganyar. «Però tu te’n rius: penses que l’aranya sempre tindrà fil.» I ha advertit —el mateix Espriu, malgrat la seva aposta generosa i magnànima— que «quan despertaràs, la rialla als llavis se t’estroncarà».

I així ha estat. Això és el que està passant ara mateix. Per tant, «i ara, què?».



Doncs bé, ara és l’hora de reprendre la marxa. No per tornar a caure en nous errors, ni per complaure’ns en el plany, sinó per fer recompte i ajuntar tots els tresors que tenim, per preservar el que hem edificat del nostre temple inacabat, i per continuar pouant noves energies en la nostra consciència. I, sobretot, per viure el moment present amb dignitat. I amb orgull. I amb confiança. Perquè, malgrat tot, tenim tresors. Perquè no hem viscut debades. Perquè hem edificat. Perquè només el cansament i el desencís podrien fer-nos fracassar. Podrien fer-nos renunciar a «guanyar lentament una lliure pau».

Sobretot, ara cal actuar no tenint en compte el que ens donaran els altres, o pensant si ens ajudaran —que no ens ajudaran pas ni ens donaran res, perquè per a ells la solidaritat és paraula d’engany—, sinó comptant amb els propis tresors, amb els propis actius, amb la pròpia capacitat i amb la pròpia voluntat.

L’Espriu també deia: Ja sabem que la nostra no és «la millor terra». Però «en el nostre somni, sí».

Però no es tracta només d’un somni. Es tracta que en la història recent, durant cinquanta anys, hem contribuït al progrés de Sepharad, i al nostre propi progrés. Tenim l’honor d’haver complert. No hem edificat del tot el nostre temple, però n’hem edificat una bona part. I no hem aconseguit que s’acompleixi el que deia l’Espriu: «Diverses són les parles i diversos els homes, i convindran molts noms en un sol amor». No ho hem aconseguit. Ni tampoc hem aconseguit «que siguin segurs els ponts de diàleg». Però això ara ens ensenya a valorar el nostre patrimoni, moral i material, la nostra aventura com a poble, el mèrit de resistir i mantenir l’esperança.

I ens permet iniciar una nova etapa.

De les tres grans virtuts —fe, esperança i caritat— no sabem quina és la més important. O totes tres ho són igual. Però l’Espriu parla sobretot de l’esperança. Catalunya ha hagut de recórrer molt sovint a l’esperança, que és la llavor de tots els ressorgiments. De totes les etapes noves. Cada cop que ho hem fet, encara que fos després de fracassos, hem avançat. Perquè és la més creadora de futur. Ara ho tornarà a ser.



Aquesta etapa que ara comença —perquè ara realment comença una nova etapa— tindrà una característica principal: serà política. Política ja ho era la poesia de l’Espriu. Política és la reflexió de reforçament moral i intel·lectual de Catalunya en aquests moments. I també ho és la reflexió de tota la societat.

I tot això és de primera necessitat per a la resposta que ara hi ha d’haver a Catalunya. Però, a més, aquesta resposta, aquest nou impuls, aquest revulsiu que el país necessita, ha de ser específicament polític. Sabem que hi ha una crisi de confiança en la política. I s’entén. I pot semblar una paradoxa, però ara les coses s’han posat d’una manera que reclamen una resposta d’urgència. I una resposta així ha de ser principalment política.

La drecera, com dèiem fa pocs dies en un d’aquests editorials, és política.15 I ara ja és temps d’urgència i de drecera.

Una drecera per la qual caldrà mantenir viu l’esperit honest i l’energia moral de Salvador Espriu.

24 de novembre



CARTA ADREÇADA ALS AUTORS DE L’EDITORIAL

CONJUNT DELS DIARIS DEL PASSAT DIJOUS

26 DE NOVEMBRE DE 200916



Benvolguts amics,



L’editorial publicat a dotze diaris catalans és realment un escrit de gran qualitat i de gran significat polític. I podria ser que el seu efecte es projectés en el futur.

Hi ha més d’una afirmació en aquest editorial —que de fet és tot un manifest— que, dita amb la llibertat amb què vostès l’han dita, ja ningú, ni aquí ni a Madrid —ni a tot Espanya—, podrà fer veure que no s’adona de la seva importància i del dret que assisteix a Catalunya. Vostès diuen: «Hi ha preocupació a Catalunya i cal que tot Espanya ho sàpiga. Hi ha alguna cosa més que preocupació. Hi ha un creixent atipament per haver de suportar la mirada irada dels que continuen percebent la identitat catalana (institucions, estructura econòmica, idioma i tradició cultural) com el defecte de fabricació que impedeix a Espanya assolir una somiada i impossible uniformitat. Els catalans paguen els seus impostos (sense privilegi foral); contribueixen amb el seu esforç a la transferència de rendes a l’Espanya més pobra; afronten la internacionalització econòmica sense els quantiosos beneficis de la capitalitat de l’Estat; parlen una llengua amb més pes demogràfic que el de diversos idiomes oficials a la Unió Europea, una llengua que, en lloc de ser estimada, resulta sotmesa tantes vegades a l’obsessiu escrutini de l’espanyolisme oficial. I acaten les lleis, per descomptat, sense renunciar a la seva pacífica i provada capacitat d’aguant cívic. Aquests dies, els catalans pensen, sobretot, en la seva dignitat; convé que se sàpiga». Amb poques paraules, clares i sense timidesa, enumeren els punts principals de la reivindicació catalana.



I a més és molt bo que l’editorial es tituli «La dignitat de Catalunya». Perquè Catalunya té problemes de finançament, de respecte de les competències estatutàries, de tracte just pel que fa a les grans infraestructures, etcètera, però també, molt especialment, de reconeixement de la seva identitat i del seu paper a l’Estat. Però a més té, i a hores d’ara amb especial gravetat, un problema de respecte de la pròpia dignitat. La gent ha de saber que un país maltractat en la seva dignitat, finalment ningú no el té per res.

I ara ja ho sap. Però Espanya potser encara es creu que els catalans no som res més que uns fenicis, quan la veritat és que Catalunya ha tingut i té una actitud i una política altament solidàries.

Hem de creure que aquest editorial tindrà efecte. No sabem si suficient perquè la voluntat del Parlament català i de les Corts espanyoles i la del poble de Catalunya expressada en referèndum no siguin obertament i fortament agredides. Ni tampoc burlades «sin que se advierta el cuydado», com tants cops s’ha fet.

Si no en té, o en té poc, es produiria allò que pronostica el mateix editorial dels diaris catalans: la cancel·lació de l’esperit integrador i respectuós de debò, sense engany ni subterfugis, de la diversitat espanyola i del que Catalunya és i significa.

D’això darrer en parlava dos dies abans de la publicació de l’editorial conjunt. Ho vaig fer en el butlletí de la nostra Fundació. Ja veuen que el títol és trist i agre, com no podia ser d’altra manera: «El fracàs de l’Espriu». O el fracàs d’Espanya, o el de Sepharad?

O el de Catalunya? O el de tots plegats?

Catalunya no va encarar el final de la dictadura ni l’inici de la democràcia, ni de fet el canvi històric —realment històric— que això va significar, només amb un programa polític, o amb mentalitat de sortir del pas, sinó amb una proposta de profunditat, també política, però sobretot de caire ètic, de valors renovadors i generosos, de solidaritat i de fraternitat autèntiques.

Una proposta que el llenguatge purament polític no podia expressar bé en tota la seva profunditat, sinó que també necessitava ser expressada amb llenguatge filosòfic, poètic i de valors. Espriu ho va fer parlant de Sepharad a La pell de brau. Amb positiva i bona acceptació a Catalunya. Però les coses han arribat a un punt que s’ha de parlar sense embuts del fracàs de l’Espriu. I de molts de nosaltres. Llevat que una reacció d’última hora capgiri la situació.

L’editorial dels diaris catalans podria ajudar a fer-ho possible. Però això requereix, per part d’Espanya, un canvi radical de mentalitat política i intel·lectual i en general d’actituds bàsiques. Amb ràpida repercussió en el terreny dels fets. Ràpida i amb prou claredat i efectivitat perquè sigui creïble. I això és molt improbable.

En tot cas, s’ha d’agrair als promotors i redactors de l’editorial dels diaris que amb tanta elegància, claredat i brevetat, i alhora amb equilibrada exigència, hagin fet el que han fet.

En tot cas —hi insisteixo—, un canvi d’actitud hauria de venir molt principalment d’Espanya. I aquest cop no es pot basar en l’engany i en bones paraules. Ni en els estereotips d’una imatge deformada de Catalunya, ni en la falsa solidaritat («la solidaridad solo hay que practicarla con los bienes ajenos», diuen), ni en l’enveja i la mentalitat poc responsable i poc constructiva de l’autonomismo por arrastre.

És això possible? L’Espriu i el que va significar són definitivament morts? Les aparences són que sí. Tot sembla indicar que sí. Però m’agradarà saber la seva opinió, la de vostès i la d’uns quants més que han estat capaços de sotraguejar l’opinió pública. La d’aquí molt decebuda. I, sobretot, la d’allà molt hostil.

Passi el que passi, felicitats per l’editorial, i gràcies.



Ben cordialment,

Jordi Pujol



1 de desembre





AMB EL QUE TENIM. I AMB BONA POLÍTICA



Durant les últimes setmanes s’han produït fets importants al llarg i accidentat procés relacionat amb l’Estatut i la situació de Catalunya en el marc de l’Estat. Fets positius pel que han significat d’afirmació catalana i de reforçament de la nostra dignitat i de la nostra autoestima com a poble, i negatius perquè han ratificat les actituds dominants fora de Catalunya, de vegades erràtiques i poc consistents, altres cops simplement hostils. I han confirmat també l’anquilosament del sistema polític i institucional espanyol.

Per a nosaltres, els catalans, això no té només un significat polític en sentit estricte. Hem dit molts cops —i ho subratllàvem especialment quan parlàvem del fracàs de l’Espriu17— que, durant els últims 30-40 anys en l’àmbit espanyol, Catalunya ha jugat molt fort una carta no només —que també— de democràcia i de progrés social, no només —que també— de modernització i d’europeïtzació, no només —que també— de recuperació de l’autoestima, sinó a més de creació d’una mentalitat i d’una sensibilitat de convivència de llengües i cultures diverses, amb projectes comuns i il·lusions comunes però amb arrels i ànimes pròpies.

Sepharad, deia l’Espriu, has d’aprendre a comprendre i a estimar no només les llengües, sinó també les raons diverses dels teus fills.

Tot això està molt a punt d’anar-se’n en orris. Amb efectes greus per a Catalunya, però no sense conseqüències per a tot Espanya. Perquè per tal que «Sepharad visqui eternament en l’ordre i en la pau, en el treball, en la difícil i merescuda llibertat» totes les mans són poques. I totes són útils, si són lliures i respectades.

Però deixem-nos de lamentacions. Perquè la contesa encara dura. No podrem jugar amb les regles del joc que havíem imaginat, ni podrem confiar en les paraules de bon dring, d’aparença noble, però falses. Haurem de jugar amb cartes marcades. Però haurem de seguir jugant. Amb més esforç, amb més energia i amb més seny, amb més serenitat i amb més intel·ligència. Per tant, ja des d’ara Catalunya ha de definir tres respostes i tres actituds.



1. Si al capdavall el TC invalida o rebaixa l’Estatut —ja sigui per castració física, com desitja més de mitja Espanya, o per una més elegant i enganyosa, però també efectiva, castració química, com desitgen uns altres—, quina resposta haurà de donar Catalunya?

S’haurà de manifestar? Haurà de prendre una contundent iniciativa parlamentària? Haurà de reclamar un nou referèndum? Haurà d’estimular les consultes independentistes? No és feina d’aquest butlletí ni d’aquest editorial donar-hi resposta. És feina dels partits polítics, amb el màxim possible de suport popular.

Per altra banda, Catalunya d’entrada haurà d’acatar? Per força. Haurà de respectar? No.

No respectar vol dir no acceptar-ho en el fur intern, no admetre que el tracte rebut és just, no donar per resolt el plet. No resignar-se. No donar les gràcies per les engrunes.



2. Definir, fer inventari del que Catalunya necessita, de tota necessitat per poder-se realitzar com a país i com a projecte. Per poder ser, per poder ser útil a la seva gent, i per poder tenir ambició.

a) Hi ha una primera qüestió d’identitat. Si no hi fos no hi hauria hagut durant segles, des del segle xvi, la tensió que hi ha hagut entre Catalunya i la resta de l’Estat. Això no és cap invent, és una realitat d’arrels molt fondes. Que es manifesta sobretot a través de la llengua i de la cultura.

b) D’això en deriva la consciència de tenir una personalitat pròpia. Ni millor ni pitjor que d’altres, però pròpia. I en deriva la necessitat i la justa reivindicació d’un poder polític que permeti preservar i desenvolupar aquesta personalitat i fer que actuï positivament sobre la seva gent. Perquè la raó de ser de tota collectivitat és ser útil a les persones que en formem part. La defensa de la simbologia nacional —que fins ara a Catalunya ni els partits més pròpiament espanyolistes havien rebutjat— va lligada a aquesta realitat d’una personalitat pròpia de Catalunya.

c) En el cas concret de Catalunya això ha conduït històricament a la reclamació majoritària d’un Estatut d’autonomia en el marc de l’Estat espanyol de prou amplitud per poder no solament preservar la identitat, sinó també construir una societat justa i de progrés, i en general desenvolupar un projecte de país ambiciós i generós. I poder, en el respecte del dret de Catalunya al seu autogovern, participar positivament en el desenvolupament polític, econòmic i social espanyol.

d) Aquest autogovern ha de disposar de competències prou importants i prou extenses per poder actuar positivament sobre la persona en particular i sobre la societat en general. De competències reals, no arranades en la pràctica per la lletra petita de l’administració central o per lleis orgàniques d’àmbit estatal tendents a buidar de contingut el text estatutari.

e) I ha de poder disposar també d’un finançament adequat. D’un finançament no escanyat. Aquesta és una llarga batalla no guanyada fins ara, tampoc amb el nou sistema de finançament, tot i les millores que amb els anys s’han anat aconseguint. És el nostre parer que amb el temps —amb no gaire temps— tornarà a ser evident que, pel que fa a Catalunya, el criteri que segueix imperant és el de «la solidaridad solo hay que aplicarla con los bienes ajenos» i allò altre que «los catalanes se lo quie- ren llevar todo».

f) Hi ha el tema específic de les infraestructures, que en el nou Estatut està ben tractat i que hem de veure com queda.

g) Caldrà estar molt atents a veure com queden després de la sentència alguns punts concrets d’especial transcendència. Per exemple, la immersió lingüística, sense la qual amb l’allau immigratori que tenim la situació del català seria molt crítica. O bé el dret de tot ciutadà de Catalunya a ser atès en català. I la capacitat per part de la Generalitat d’incidir en el procés d’incorporació de la immigració, i no només des d’un punt de vista assistencial —certament molt important— sinó civil i administratiu. No oblidem que de cara a la pervivència de Catalunya com a país, com a col·lectivitat, el tema de més transcendència és justament l’immigratori.



El resultat de tot el procés estatutari encara no sabem quin serà. Tot sembla indicar que quedarà clarament per sota del que Catalunya ha demanat i del que es va aprovar al Parlament, al Congrés a Madrid i en referèndum a Catalunya. I per altra banda haurem sofert un gran desgast, intern a Catalunya i també de cara enfora.

A nivell polític —els partits, el Parlament, el govern— caldrà que s’hi doni resposta. No correspon avançar res en aquest sentit en aquest butlletí. Però el que es pot avançar des d’ara és que amb les eines que tinguem —l’Estatut quedi com quedi—, el finançament —el que hi hagi—, el marc espanyol i europeu —el que sigui—, Catalunya haurà de fer un especial esforç com a nació, com a societat i com a economia, com a projecte i com a il·lusió collectiva.

Repeteixo: amb el que tinguem.

Aquest esforç el podem fer. No en les condicions justes i que caldria, però el podem fer. Perquè, com hem dit més d’un cop des d’aquest butlletí, els nostres actius són importants. Ho és el nostre patrimoni cultural, ho és el nostre teixit econòmic i la nostra vocació d’obertura exterior, ho és la inquietud renovadora del nostre món intel·lectual i artístic, ho és la nostra capacitat de convivència, ho és el funcionament de l’ascensor social, ho és que el catalanisme, és a dir, el sentit de país segueixi essent el factor central de la política catalana, ho és el pes de la ciutat de Barcelona, ho és l’empenta que està agafant el nostre món científic, etcètera.

O sia que de potencial en tenim. Malgrat les condicions adverses.

Però justament perquè les condicions són difícils tot aquest potencial necessita ser complementat amb una direcció i un impuls polític potents i ben orientats.

Per això cal subratllar que ara torna a ser el moment de la política. La societat civil és ara i arreu molt i molt important. I més a Catalunya. I que el substrat mental i de valors d’un país sigui sòlid també és essencial. Però també en això —com en l’Estatut— ara tenim el que tenim. Ara que la reacció del país és urgent. I la urgència passa per la política. I per la manera de fer política. Per la capacitat de presentar un projecte col·lectiu que vagi més enllà de l’anar fent. D’anar més enllà de l’administració més burocràtica que impulsora. Per la capacitat de donar corda al país.

Ara prima molt la crítica a la política. Prima el mal humor, la invitació al vot en blanc, o a l’abstenció. Tot plegat en part justificat. Però inútil. Nociu. Que els partits polítics recuperin el llenguatge i la capacitat de proposta engrescadora que ens calen, però que el país en general prengui consciència que en democràcia la gent, la societat, les persones, tenen la seva pròpia responsabilitat política.



9 de desembre





CANVI CLIMÀTIC I POLÍTICA MEDIAMBIENTAL



Avui hi ha més d’un tema de gran actualitat, començant per les consultes populars per la independència i el que signifiquen. Però temps hi haurà per parlar-ne. Podem, per tant, fer passar al davant un altre tema d’avui, que és la conferència de Copenhaguen sobre el canvi climàtic. I el tema general de la política mediambiental. Que no són ben bé el mateix.

Pel que fa al canvi climàtic fem nostra la posició d’una publicació tan prestigiosa com The Economist, que resumeix la portada del número del 3 de desembre. Diu: «Stopping climate change», aturant el canvi climàtic. I hi dedica un editorial molt ponderat.

Diu que «la pujada de temperatura podria ser marginal i autoregulada». Concretament empra la paraula self-correcting. Però afegeix: «Però podria ser que no ho fos» (que no fos marginal and self-correcting), i aleshores les conseqüències serien greus.

I explica que «la comissió intergovernamental sobre el canvi climàtic» —IPCC en inicials angleses—, és a dir, l’organisme creat per l’ONU per establir el consens científic sobre aquest tema, situa el marge de possibles increments de temperatures a finals de segle entre 1,1 i 6,4 graus. Per tant, dóna una informació molt poc precisa. I diu The Economist que si l’augment fos d’1,1 graus, la diferència seria «barely noticeable», és a dir, poc greu. Si fos de 6,4 les conseqüències serien gravíssimes. I per això The Economist arriba a la següent conclusió, que traduïm: «Encara que els beneficis d’evitar una catàstrofe així són molt i molt grans, el cost de fer-ho podria no ser tan enorme. Podria ser d’un 1% del producte mundial, sempre que es fes una política adequada». Aquesta publicació, calcula que el món hauria de fer el gest (és a dir, pagar), de la mateixa manera que els propietaris d’una casa gasten una proporció semblant dels seus ingressos per assegurar els seus immobles contra el risc de desastres.

I continua: «El problema no és la manca de tecnologies de baixa producció de carboni. L’electricitat es pot generar per fissió nuclear, o per centrals hidràuliques, o per biomassa, o pot ser eòlica o solar. I els automòbils i els camions poden funcionar amb electricitat o biocombustibles. Ni tampoc, repetim, el problema és econòmic. Un 1% del producte econòmic global no és massa per a un projecte així. Salvar els bancs ha representat un 5%».



Totalment d’acord. El que s’ha de fer està clar. És qüestió de veure com, de definir les responsabilitats de cadascú, de triar les tecnologies més adequades. És evident que tot això és més fàcil de dir que de fer i més a nivell mundial. Però almenys les idees són clares. I la sensibilització alta. Veurem si a partir d’aquí a Copenhaguen s’encarrilen bé les coses. I si després els governs i la societat en general són conseqüents. I si són capaços de vèncer les resistències que amb seguretat hi haurà. Per inèrcia o per interès immediat. I de posar d’acord situacions tan diferents com les dels països molt desenvolupats i les dels emergents o simplement pobres.

I si són capaços també de vèncer els plantejaments molt radicals i paralitzadors que amb seguretat també hi haurà. Perquè com bé diu The Economist l’electricitat es pot generar per fissió nuclear (és a dir, per centrals nuclears), o per centrals hidràuliques (és a dir, per embassaments), o per biomassa, o pel vent (és a dir, per grans parcs de molins de vent), o grans superfícies de plaques solars. I els automòbils i els camions poden funcionar amb electricitat i biocombustibles. O sia que la humanitat disposa de tot un conjunt de tècniques i d’eines per actuar eficaçment. Però si s’estengués la idea que de l’energia nuclear res de res, que no s’han de fer embassaments perquè alteren el paisatge, que res de biomassa per no se sap quina raó, i res de molins de vent perquè són un perill per als ocells ni de grans superfícies de plaques fotovoltaiques, i que de cap manera els biocombustibles perquè l’agricultura no ha de servir per a això, aleshores el problema serà insoluble. Si el radicalisme fonamentalista s’imposa sentimentalment i ideològicament, el problema no tindrà solució. I el món quedarà encallat. I la lluita contra el canvi climàtic, paralitzada en la pràctica.

No seria un problema ni tècnic ni econòmic. Ni pròpiament polític. Seria un problema de manera de fer política. I d’oposició radical a un sistema polític, econòmic i social que ha tingut i té els seus defectes —que cal esmenar i que es pot esmenar—, però que ha creat i ha difós riquesa arreu del món.

A Copenhaguen es parla de diners, de tecnologia i de quotes, però també hi ha latent una batalla entre propostes atrevides, però equilibrades, i il·luminisme.



15 de desembre





NO TOT ES JUGA A COPENHAGUEN



Dèiem avui fa vuit dies, a propòsit de la conferència de Copenhaguen i basant-nos en les dades de l’IPCC, és a dir, la comissió intergovernamental sobre el canvi climàtic de l’ONU, i en un recent editorial molt equilibrat de The Economist, que les previsions sobre el que l’escalfament global pot representar oscil·len entre l’1,1 i els 6 graus. La primera, una previsió molt suportable per al conjunt del planeta, i la segona, catastròfica. I sembla que a Copenhaguen s’ha treballat sobre la base que cal evitar que l’escalfament sigui de més de 2 graus.

Hem de suposar que això ha estat així a partir d’un notable consens científic. I d’un càlcul de probabilitats seriós i prudent. És a dir, ni negacionista ni apocalíptic.

Que això sigui d’acceptació general és un fet positiu. I no és per escandalitzar-se que de moment no s’hagi pogut arribar a un acord ferm, detallat i global sobre la manera d’actuar. Sobre com distribuir els sacrificis, sobre com esglaonar els esforços, sobre qui ha d’aportar més diners, i qui els ha de rebre, i quants, etcètera. Però és sobre això que cal concentrar els esforços, i no crear sobreexcitació. No s’ha de donar ales a un fonamentalisme mediambientalista.

Evitar que la temperatura pugi més de dos graus és a l’abast del món. Ho és tècnicament, ho és econòmicament i ho és políticament. I més i tot, si calgués. Ho dèiem a l’editorial de dimarts passat. I a Copenhaguen algun progrés s’ha fet en aquest sentit. Probablement amb el temps ens adonarem que Copenhaguen no ha fracassat tant com ara sembla. Però molts països necessiten més temps per acceptar els sacrificis i els canvis que això comporta. Per altra banda, cal evitar un altre tipus de perill, que dimarts passat també denunciàvem.

Caldrà que els governants no solament siguin capaços d’assumir la responsabilitat ja esmentada d’arribar a acords entre estats i de presentar-los als seus pobles d’una manera convincent (també en el que tinguin de difícil acceptació), sinó que alhora hauran de resistir les pressions sistemàticament negatives de sectors mediambientalistes molt radicals.



O sia que la discussió i les tensions sobre el canvi climàtic no es donen només a Copenhaguen i a nivell global, sinó també dins de cada país.

Però dins de cada país la qüestió mediambiental té una segona dimensió, que ja no fa referència només a la temperatura. Perquè, com també dèiem avui fa vuit dies, el tema del canvi climàtic i de la política mediambiental en general no són ben bé el mateix.

A nivell no tan global, sinó més directament vinculat al territori, la defensa del medi ambient només en part està relacionada amb la temperatura del món. Per exemple, el subministrament d’aigua a les conques interiors de Catalunya —que tant es va discutir fa un any i mig—, o la netedat dels nostres rius, o el problema del Segarra-Garrigues i dels sisons o de les aloses becudes en un territori concret, o la compatibilitat entre el Pla d’Espais d’Interès Natural i una determinada activitat econòmica, o el traçat d’una carretera i el seu impacte sobre el paisatge, o d’una línia elèctrica, o d’unes cases, etcètera. O si es poden plantar transgènics o no. O si es pot fer una determinada pista d’esquí. O un abocador. I tantes i tantes coses. Tots aquests temes —i tants i tants més— no formen part directament de l’agenda de Copenhaguen i del canvi climàtic, però són de gran importància, d’una molt gran importància per a l’economia, el benestar i l’equilibri d’un país. I concretament de Catalunya. I com que no hi tenen relació directa ara podríem no referir-nos-hi. Però hi ha una estreta relació psicològica, sentimental i ideològica —i de vegades política— entre els posicionaments més radicals referents a un possible canvi climàtic i els posicionaments també més radicals en la defensa del medi ambient en l’àmbit més immediat.

En tots els casos als quals ens acabem de referir, i que són el pa nostre de cada dia, a Catalunya és molt potent la cultura del no. La cultura de l’obstrucció constant. De fet, és una mentalitat antisistema. I és cert que el sistema polític, econòmic, social i en general de valors que tenim ha de ser constantment vigilat i reformat en tot el que calgui, però la mentalitat negativa i de fre sistemàtica sense contrapropostes viables i productives pot conduir a un gran estancament i a una greu reculada.

Tot això a Catalunya ja fa temps que està tenint efectes negatius. Que fa fracassar projectes, que ajuda a desplaçar activitats econòmiques fora, que desanima iniciatives. De vigilància i d’intervencionisme n’hi ha d’haver, però si es practiquen de manera que arriben a obstaculitzar el progrés del país són socialment perniciosos. I aquest és a hores d’ara el cas de Catalunya. El fonamentalisme d’alguns sectors polítics i socials està frenant el país. Greument. I això no ens ho podem permetre mai, i menys encara en temps com els d’ara.



22 de desembre





2010





FRENS A SUPERAR (EN UN MOMENT CRÍTIC)



Continuem esperant la sentència del TC sobre l’Estatut. I se segueix fent suposicions sobre si serà una sentència interpretativa a la baixa, més o menys ben maquillada, o si anul·larà més dràsticament articles importants. En tot cas seria molt sorprenent que no signifiqués una rebaixa important i real de l’autogovern que el nou Estatut pretenia aconseguir. Ja és molt altament probable que el grau d’autogovern català no millori, i molt altament probable que tot plegat deixi molt mal gust de boca i que s’hagi trencat en gran part la capacitat de diàleg i la confiança entre Catalunya i la resta de l’Estat.

Fins al punt que fins i tot consellers de l’actual govern tripartit fan declaracions dient que, sigui quina sigui la sentència, la relació entre Catalunya i Espanya quedarà seriosament alterada. Però no toca avui, encara, parlar de la reacció que hi hagi a Catalunya. Per tant, tot i que és creença general que la sentència no serà favorable, deixem per al seu moment parlar de la resposta que, arribat el cas, caldrà donar. Resposta política, cívica, social i popular, és a dir, dels partits polítics, del Parlament, del govern i de tota la societat.

Però hi ha una cosa que ja des d’ara sabem amb certesa, i és que l’endemà de la sentència els catalans haurem de tirar el país endavant. Haurem de treballar per la modernització, pel progrés material, per la justícia i l’equitat de l’estructura social. També per la defensa de la identitat nacional, de la llengua, de la cultura, de l’imaginari. I per la integració de la gent que ens ve de fora. I per l’autoestima dels ciutadans. I pel prestigi de Catalunya.

I amb què ho haurem de fer? Amb el que tinguem. Amb un Estatut que el TC haurà retallat entre molt i bastant, que en tot cas no serà l’eina que demanàvem. Amb un clima polític i ciutadà espanyol negatiu. Amb una crisi econòmica general. I també haurem i podrem treballar amb els nostres actius. Que en tenim. I no pocs ni poc importants. Actius en el camp econòmic, en el cultural, en el teixit associatiu i en la societat civil, en la bona convivència que hi ha al país, etcètera. Un llarg etcètera de coses positives. O sia que, tot i haver de treballar en condicions difícils, podem seguir construint un país i una societat positius. A condició…

A condició que els nostres actius els fem rendir. I a condició que nosaltres mateixos no ens posem bastons a les rodes. En aquest sentit hi ha uns quants perills a evitar o unes quantes errades a esmenar. I això en certs aspectes amb caràcter d’urgència. L’any 2010 serà, en aquest sentit, un any decisiu.



1. Un d’ells és el que els italians n’han dit la casta, molt desenvolupada en el seu país i causa —diuen ells, amb raó— de la frenada que ha patit la seva societat i la seva economia. Ja hi vàrem dedicar un dels nostres editorials, concretament el 26 de maig de 2008.

La casta en l’àmbit polític, de proliferació desmesurada de càrrecs i més càrrecs polítics, de més assessors, d’alliberats. Amb responsabilitats que se superposen. I la casta en l’àmbit de l’administració pública, de la seva inflació. Amb el resultat molt greu d’una administració viciada, poc eficaç.



2. Tot això pot tenir algunes conseqüències aparentment diferents però amb un mateix resultat negatiu. Una, la de l’intervencionisme exagerat. I la sobreactuació inútil que acaba provocant dilacions, embolics i entrebancs innecessaris. Necessaris, si de cas, per justificar la pròpia hipertròfia.

Tot plegat frena la iniciativa de la societat i la desanima. Sobretot si veu que en altres llocs (dins o fora de l’Estat) les coses són més fàcils. 3. La cultura del no. És a dir, aquella actitud molt generalitzada de resistència i oposició a tota mena de projectes, des de noves fàbriques a centres de discapacitats, des del quart cinturó del Vallès a narcosales, des de parcs eòlics a abocadors, pistes d’esquí, parcs logístics o línies elèctriques. Hem dit algun cop que la cultura del no, en la forma com s’arriba a practicar, acaba essent reaccionària perquè va contra el progrés general.



4. Si tot això —la casta, l’intervencionisme exagerat i la sobreactuació, que entrelliga i entrebanca l’acció de govern a tots els nivells, i l’anar a la contra sistemàtica— no és frenat i substituït per actituds i accions més constructives, més serioses i, en certs aspectes, més austeres, Catalunya quedarà frenada. Ara, en part, ja passa.



5. Tot això no solament provoca inoperància i contradicció sistemàtica a la pròpia administració, sinó un estat d’ànim col·lectiu desanimat i perplex. Que en part es manifesta amb el que ara en diem la desafecció política. I amb un estat d’ànim així no es produirà la recuperació d’energia, d’il·lusió i d’iniciatives que ens caldran ara més que mai. Ara que, un cop acabat el procés de l’Estatut, amb el penós espectacle del Tribunal Constitucional i —més enllà i més greu— de la reacció també penosa que hi ha hagut a tot Espanya, ens caldrà tornar a tirar Catalunya endavant.

Com abans hem dit: amb el que tinguem. Però sobretot amb una actitud positiva, d’anar per feina i de deixar de banda tot allò que ens frena. Que ens frena per confusió d’idees, per sectarisme, per frivolitat i manca de seriositat, per confondre el servei públic amb un modus vivendi, per confusió, desgavell i incoherència.



El fre a aquestes tendències negatives s’ha d’exercir des de tots els àmbits de la societat. I és sabut que des d’aquests editorials hem intentat sobretot fer entendre la importància de tot allò que és previ a la política, allò que ha de ser el substrat intel·lectual i ètic sobre el qual s’ha d’edificar l’acció col·lectiva. És allò que n’hem dit l’IVA (idees, valors i actituds). I ho seguirem fent. Perquè sense un fonament com aquest una societat no disposa del gruix bàsic per anar endavant. Però finalment l’impuls d’un país passa per la política. Especialment en moments de vacil·lació o de particular dificultat. Com és el nostre cas, ara. En moments així la política esdevé una prioritat.



20 de gener





Sí, ARA TOCA LA POLíTICA



L’editorial de la setmana passada ha provocat alguns comentaris que és bo recollir. Resumint, el que fan és plantejar una pregunta. Diuen que la línia editorial d’aquest butlletí s’ha caracteritzat per parlar sobretot del «substrat intel·lectual i ètic sobre el qual s’ha d’edificar l’acció col·lectiva» i sobre el que n’hem dit l’IVA, és a dir, el conjunt d’idees clares, valors sòlids i actituds positives que un país necessita per anar endavant. Més sobre això que sobre la política pròpiament dita. I que en canvi en els últims editorials, i també en el de la setmana passada, hem posat l’accent en la política. I fins i tot en la urgència de l’acció política. I així és.

Però és que entre les idees clares que la nostra societat ha de tenir també hi ha aquesta: que un país sense bona política no va endavant. I entre les actituds positives que ha de tenir hi ha d’haver una valoració que pot ser crítica de la política, però que ha de ser ponderada i feta des de la pròpia responsabilitat.

I passa que la urgència i les prioritats són canviants. Hi ha èpoques de treball de fons, de maduració lenta d’idees i de valors. De la mateixa manera que en agricultura hi ha mesos de creixement lent, per dintre, poc vistós, però decisiu. No obstant això, hi ha moments que aquest creixement es pot perdre, o podrir-se, si no es fan accions resolutives. Si no es rega, o si no es cull.

Ara a Catalunya es dóna un moment d’aquests en el qual cal seguir fent la feina de cada dia. En què cal seguir treballant en el camp econòmic, intel·lectual i cultural. I en el de la societat civil en general. Però conscients que s’ha creat una situació d’embús. Una situació en què el vehicle patina. Una situació d’encallament, o de gir entorn d’ell mateix. Consumint-se. Quan això passa cal trobar la manera de marcar una direcció, de donar un impuls, de fer una accelerada i desencallar. I això ja no és propi d’una reflexió pausada i a més llarg termini, sinó d’una acció decidida i consistent, i sobretot efectiva i resolutiva. Ja és propi de la política.

Per tant, ara és hora d’acció política. Sense oblidar ni l’IVA ni els estudis tècnics. Ni la societat civil. Però amb la política al capdavant, perquè només una política enèrgica i eficaç, seriosa i responsable pot desencallar el país.



Arribat a aquest punt és fàcil preveure la ganyota escèptica, desanimada i fins i tot desconsiderada d’alguns, o de molts. Perquè és cert que la política, i els polítics, avui estan molt desconsiderats. I s’entén.

Però també cal entendre —és del tot necessari que s’entengui— que un país no va endavant sense política seriosa, eficaç i capaç de conduir. I en el nostre cas, en el cas de Catalunya, ara —ara—, sense una política així, el país seguirà encallat. Com un cotxe que queda atrapat en unes roderes o en el fang. I que només en pot sortir amb un maneig adequat del conductor i d’una bona accelerada. I això és cosa de tots, però sobretot de la política.

I en això hi ha el que hi ha. I tenim el que tenim. Ja hem dit abans que a Catalunya, un cop acabat el tràngol de l’Estatut i el penós espectacle del TC i dels grans partits espanyols, i malgrat la pèrdua de confiança que això haurà significat en molts sentits, els catalans ens haurem de posar a treballar amb el que tinguem. Però també hem dit que els nostres actius són importants. Ho són en economia, en societat civil, en cultura, en convivència, en capacitat integradora, en consciència col·lectiva, en vocació d’obertura, etcètera.

I també ho són en política. Perquè hem de ser conscients que els polítics catalans es mouen en un camp de joc difícil. Difícil el pròpiament català i difícil i perniciós, respecte a Catalunya, l’espanyol. I això sense parlar de la crisi econòmica que arreu d’Europa i dels Estats Units crea malestar i erosiona la imatge dels polítics. I també hem de ser conscients que a l’arrel d’alguns dels nostres problemes no hi ha només les errades i les actituds dels polítics, sinó de tots plegats.

L’excés d’eufòria dels darrers anys, per exemple, que ha provocat en bona part la crisi actual, n’és un exemple molt clar.

En temps no tan crítics com els d’ara ja vàrem parlar de la grandesa i la misèria de la política. Ja vàrem dir que la política és una feina de la màxima importància i, per tant, que s’ha de contemplar amb atenció i respecte. Però també vàrem dir que és un producte que fàcilment es pot espatllar. Aquí i arreu i sempre. Però mai s’hi pot renunciar. Per tant, la gent que tingui consciència de ciutadania no se’n pot desentendre. I menys en un règim democràtic. I menys en un país com Catalunya.

Tot això està dit no amb ànim de defensar els polítics, que alguns s’ho mereixen i altres no tant. Sinó de defensar la societat. I de defensar Catalunya. Sense societat civil i sense un bon IVA (idees, valors i actituds) un país no va endavant. Sense política i amb rebuig malhumorat de la política, tampoc.



Resumint: ara a Catalunya és el moment de la prioritat política. De l’estrebada política que desencalli el carro. Una estrebada seriosa i constructiva. Patriòtica. Capaç de fer escampar la boira i de redescobrir horitzons.

Això és feina dels polítics. Però la ciutadania no se’n pot desentendre.



26 de gener





EL CATALÀ



Vivim un moment molt determinant per a Catalunya. Que podria ser de caixa o faixa. No a efectes immediats, però sí en el sentit d’orientar el país cap a una molt gran pèrdua de personalitat en el termini de dues generacions. El país té prou força per evitar-ho. Però n’ha de ser conscient. No s’ha d’autoenganyar. Ni tampoc s’ha de rendir. No cal.

Aquest risc de perdre pes i capacitat de ser subjecte i no només objecte, es dóna en el camp econòmic. I també en el polític. Però encara més es dóna, i d’una manera que podria ser irreversible, pel que fa a la identitat. I finalment pel que fa a la consciència de país. Si això es perdés es perdria tota mena de capacitat de protagonisme, és a dir, d’exercir papers realment importants. També en el camp polític.



La identitat catalana no es basa només en la llengua (i en la cultura que hi està vinculada). Té altres components, com la memòria i el sentiment, i un conjunt propi de valors i d’hàbits que configuren una mentalitat i una consciència col·lectives. Però la llengua és un element molt substancial de la identitat. Especialment en el cas de Catalunya. Però no som excepció. Una definició molt habitual ara a França (on, per cert, hi ha un gran debat sobre la identitat francesa) és aquesta: «Què és França? És l’Estat, és a dir les institucions, i la llengua». És evident que França és més coses: és la història, els anomenats valors republicans, etcètera. Però el nucli dur de França, diuen, són l’Estat i la llengua. I els preocupa molt, però molt, que el francès perdi pes en el món. I que s’hi introdueixin expressions anglosaxones.

Doncs bé, per a Catalunya, la llengua també és essencial. Més que per a França, perquè tenim menys Estat.

I està molt pressionada. Fa poc un novel·lista català —Carles Casajuana— ha escrit una novel·la titulada L’últim home que parlava català.1 Un títol que fa angúnia. I que un assagista francès — Jean Soublin, Le Monde, 17 de desembre de 2009— comenta amb distància, curiositat i un punt de displicència. És a dir, algú que segurament s’enerva cada cop que li diuen que una escola de Denver (Colorado) ha decidit no ensenyar més el francès com a llengua estrangera i substituir-lo pel castellà. Tot i això, en Casajuana, que és relativament jove i que és un diplomàtic d’alt nivell internacional, és a dir, que no és un irreductible arraconat, escriu la novel·la en català. I diu que «les paraules que en principi semblen mig mortes poden ressuscitar immediatament». Si són ben defensades, afegim nosaltres.





Si són defensades. És a dir, en el nostre cas, si les volem defensar i les defensem de debò.

En tots els àmbits.

En el de la legislació, per començar. Durant les dues darreres dècades la legislació ha establert uns quants drets i deures —importants i positius— que el nou Estatut, si superés l’obstacle del Tribunal Constitucional, hauria de consolidar i ampliar.



1. L’oficialitat del català, i per tant que sigui la llengua pròpia de les administracions catalanes. Que en sigui la llengua vehicular.



2. El dret de tots els ciutadans de Catalunya de ser atesos en català (i en castellà). És a dir, no es podrà exigir que et parlin en català, però sí que t’entenguin i t’atenguin. I això en tots els àmbits: administratiu, social, comercial, policial, judicial, etcètera.



3. Que permeti la immersió lingüística a l’ensenyament. Com es fa ara.



Tot això pot representar un gran suport al català si és aplicat. Començant per les administracions catalanes. Recentment, alguns ajuntaments catalans han establert la norma que el català sigui la primera llengua. Haver trigat tants anys a fer-ho indica desinterès per part d’aquests ajuntaments. I en aquestes condicions, què es pot esperar de la gent en general i dels mateixos funcionaris?

Així mateix, molts catalanoparlants són tous, i de vegades fins i tot indiferents, pel que fa a l’ús del català. Ho són quan tracten amb l’administració, però també ho són, i molt, en el llenguatge col·loquial. I amb una actitud així no hi ha lleis que valguin: el català recularà. I això s’incrementarà molt ara amb el gran volum d’immigració, i tan diversa, que des de fa deu o dotze anys tenim. Que ben aviat pot arribar a la conclusió, en molts indrets i ambients de Catalunya, que no cal ni parlar ni entendre el català. Que és innecessari. Que no cal saber-ne per a moltes feines i molts actes administratius. I que, per tant, finalment és una nosa.

D’això, en tenim la culpa, repeteixo, els catalanoparlants. I podríem dir que els catalans en general. El català no és només un instrument de comunicació. Com ho poden ser les banderes que els vaixells fan servir per comunicar-se entre ells. Una llengua és molt més. És un dels fets d’identitat més potents que hi ha. Ho és per als francesos, per exemple, com abans hem dit. I si ho és per als francesos, i en realitat per a tothom, no ho ha de ser per a nosaltres? I aleshores la llengua, quan ja no és només un instrument de comunicació, sinó un signe d’identitat fonda, que garanteix la continuïtat d’una cultura i d’un sentit col·lectiu, agafa una importància i una dignitat molt grans. I cal defensar-la.



La sentència pendent del TC preocupa des de molts punts de vista. Però n’hi ha un que podria ser especialment greu, i és que representés una reculada de cara als drets i als deures lingüístics dels ciutadans de Catalunya.

Per exemple, que es retallés la possibilitat de practicar la immersió lingüística a l’escola. Sense la immersió lingüística ben aplicada, els efectes negatius que ha tingut l’allau migratòria pel que fa a l’ús del català, haurien estat molt pitjors. Perillosament pitjors.

La immersió lingüística a escoles amb molta immigració, i molt diversa, és un fet molt positiu també des d’un altre punt de vista: l’acceptació en general bona per part del món de la immigració. Gent que ha arribat a Catalunya sense saber que es trobarien amb una altra llengua, a part del castellà, i que els fills l’haurien d’aprendre. Això parla bé de tots plegats, de la societat receptora i de la gent nouvinguda. I és molt important perquè en el grau de penetració del català en la immigració es juga bona part del futur de la nostra identitat.

De fet, això es juga en tots els àmbits de relació entre societat receptora i immigració. Entre societat receptora i nous catalans (nous catalans per dir-ho com correspon a la mentalitat i la doctrina tradicionals a Catalunya sobre aquesta qüestió). En tots els àmbits, però en aquest de la llengua d’una manera especial. Com es va jugar amb la immigració dels anys cinquanta, seixanta i setanta. Una immigració molt diferent de la d’ara, però també amb problemàtica lingüística. I els temps aleshores també eren difícils. Però entre tots ho vàrem resoldre acceptablement bé.

En termes lingüístics, però també de convivència i de cohesió. Tots plegats en podem estar satisfets.

Gràcies a entendre bé que en una situació així hi ha drets i deures per part dels uns i dels altres. Drets dels nouvinguts, que han de rebre un tracte just i que els obri perspectives de futur —d’ascensor social, com diem a Catalunya—, i de la societat receptora, que ha de poder preservar la seva manera de ser. De la qual la llengua pròpia és un component essencial.



2 de febrer





DUES REFLEXIONS A FER (1)



Dues reflexions a fons, molt necessàries i urgents. Una sobre Espanya. L’altra sobre Catalunya. Avui farem només la d’Espanya.

A Espanya hi ha una crisi greu. Econòmica i política. Podria arribar a ser social. Una crisi seriosa. De tota manera, i abans d’entrar-hi en profunditat, cal dir que Espanya és un país important. I que, per exemple, les comparacions amb Grècia no són vàlides. I que se n’hauria de poder sortir. Dit això per posar les coses al seu lloc, no és menys cert que la crisi que hi ha és greu econòmicament, preocupant políticament i inquietant socialment. I li afegeix gravetat la forma com s’ha produït perquè ha posat al descobert unes conductes polítiques de poca qualitat.

I una consciència cívica de voltatge baix. I molta impreparació. Molta superficialitat. Molt caïnisme en el món polític i mediàtic. En conjunt poca categoria política i social. I poc sentit de la responsabilitat, poc sentit del bé comú i de l’interès general. Dels uns i dels altres.

Sense tanta demagògia, tanta fatxenderia, sense tanta por de dir les coses pel seu nom i, en general, una mica més de responsabilitat, no hauria calgut arribar on s’ha arribat. Perquè era previsible. I més d’un ho havia previst. Alguns des de la més gran modèstia, com aquest mateix butlletí. I també hi hagué veus amb més ressò. Però no se’n va fer cas.

Més d’un ja havia dit, i repetit, que el gran boom de l’economia espanyola era fràgil perquè s’aguantava sobre quatre potes de les quals només una tenia garanties de futur. La primera era la construcció. A Espanya es varen arribar a fer a l’any més pisos que a França, Alemanya i Gran Bretanya juntes. És cert que això va donar molta feina, no només a constructors, paletes i arquitectes, i a tota la indústria connectada amb la construcció (fabricants d’endolls, de mobles, de banys, de calefacció i un molt llarg etcètera). Molta feina i molts diners. I al país hi varen haver vaques grasses. Però tot això no contribuïa a millorar la productivitat i la competitivitat de l’economia espanyola. No era garantia de futur. Perquè era un negoci fàcil, sense exigència de costos i de millores tècniques.

La segona pota era la immigració. Una immigració excepcionalment alta. Que proporcionava mà d’obra i frenava la pujada dels sous. I que consumia, i que cotitzava a la Seguretat Social. Tot això permetia mantenir o incrementar el boom. I és evident que el país necessita unes certes aportacions demogràfiques que només poden venir de fora. Però jugar molt a fons aquesta carta, com es va fer, significava optar per un model productiu de baixa competitivitat. I tard o d’hora tensionar molt el nostre sistema de protecció social. I ara això es veu.

La tercera pota era el consum. És bo que un país consumeixi, que tingui alegria. Que gasti. En un cert sentit podem ficar dins aquest capítol la fal·lera que hi hagué de comprar pisos. Tot això pot ajudar a estimular l’economia del país, també la productiva. Si es fa bé. Si no se sucumbeix a l’excés. Que és el que d’una manera molt desorbitada i incontrolada va passar aquí. Amb la complicitat de gairebé tothom, des del govern a les entitats financeres (el tema de les hipoteques, per exemple). I de la gent en general. Però la responsabilitat molt principal és del govern.

Finalment hi ha hagut, i hi ha encara, un quart pilar, que és el turisme. Que de tots és el més sòlid. És veritat que ara hi ha hagut una flexió, que era inevitable atès que la crisi afecta també els països que ens envien turisme. Però malgrat els excessos que hi ha hagut, el turisme espanyol —també el català— és sòlid. I aguantarà. Però només amb turisme, per bo que sigui, a Europa no es pot fer una economia potent.



La responsabilitat del que ha passat està molt repartida. L’ofuscació ha estat general. No només l’han patida els polítics. El món empresarial, per exemple, no va donar senyals d’alarma. Ni el món sindical. Ni en general els mitjans de comunicació. Ni les associacions de consumidors. Únicament hi ha hagut queixes d’alguns sectors industrials per la inundació de productes xinesos. L’eufòria, quasi borratxera, ha estat general. Fora d’unes quantes veus aïllades.

Agafem un exemple. El d’aquells industrials del sector de la construcció que fa tres anys demanaven dues coses: la primera, que no solament no es posés límits a la immigració, sinó que se l’estimulés. Perquè, deien, «necessitem més mà d’obra, i a un cost no massa car». I la segona, que es rebaixés més encara el tipus d’interès bancari (alguns fins i tot demanaven que, en aquest sentit, es fes pressió sobre Jean-Claude Trichet, el president del Banc Central Europeu, que s’hi resistia). Perquè, deien, es farien més hipoteques. Tot plegat, equivocat. I inconscient. Massa accelerat. Amb massa pressa. I amb massa ganes de guanyar diners amb una certa facilitat.

Tothom n’és responsable. Però els governants, més. Perquè no solament no ho varen frenar, sinó que ho varen estimular. Amb lleugeresa. I amb fatxenderia.



En altres editorials d’aquest butlletí hem comentat aquest fenomen de la fatxenderia espanyola. I del nou ric. Que ja va començar al final de l’època d’Aznar i que ha estat norma durant l’etapa de govern de Rodríguez Zapatero. Les declaracions petulants —de tan petulants de vegades ridícules— dels dos presidents i del seu entorn són simptomàtiques de l’errada de fons que hi ha hagut, no només en el camp econòmic, sinó més general. En el camp dels valors —el guany fàcil passant al davant de l’autèntica creació de riquesa—, en el camp de les idees i de la percepció de la realitat —creient-se molt més del que s’és—, en el camp de les actituds —l’estímul de l’hedonisme en detriment de l’esforç i del sentit de responsabilitat.

Encara cal afegir un altre fet molt negatiu: la virulència de l’enfrontament polític, l’aire destructiu, la baixa qualitat de l’acció política dels dos grans partits espanyols.

I ara no parlem de la corrupció, que és un altre tema. Que també fa mal, però que és un altre tema. Ara parlem de la frivolitat amb què el govern espanyol va tractar el tema del començament de la crisi. De la seva incoherència després. De la sensació que fa de lleugeresa i poca seriositat. Del seu no explicar la veritat. D’anar parlant d’un nou model econòmic verd i sostenible, sense concretar i com si fos tan fàcil com canviar de cotxe. I el país no veu quin bon recanvi hi pot haver. Però també cal parlar, no solament de la manca de resposta política de l’oposició, sinó de la sensació que també fa d’actitud poc responsable.

Tot això —repetim-ho un cop més— no és un problema només polític. És un problema elemental de concepte de la política i de sentit de responsabilitat. Que imposa una reflexió i un cop de timó als polítics.



Però no només als polítics. Ja hem parlat d’alguns sectors empresarials que també l’han de fer. I dels sindicats, peces molt principals de la nostra societat. Tant els uns com els altres han de ser conscients que hem de canviar alguna cosa de la nostra manera de fer. L’empresariat en el seu conjunt ha de fer una opció més decidida per la competitivitat i la internacionalització, exportant i invertint fora. Això no ha de ser només una frase, i això ara és més possible que vint anys enrere. A condició que es resolgui l’escanyament del crèdit bancari, que ni el govern ni el món financer n’acaben d’explicar ben bé les causes ni la possible sortida. Però en tot cas ara ja no s’hi val a apostar per la baixa qualificació laboral ni la queixa per la invasió xinesa o de qui sigui (que realment és una amenaça, de vegades greu, però amb la qual s’ha de comptar i que molts empresaris arreu d’Europa han demostrat que es pot neutralitzar).

I els sindicats han de reflexionar sobre el perill que corren que la legítima defensa dels drets adquirits i la també legítima aspiració a millorar-los no els converteixi en uns agents socials conservadors, que encallin les reformes que cal fer en perjudici de tothom, també d’ells.

I l’administració ha de fer les coses fàcils. I els polítics han d’entendre que alguna cosa ha fallat en la seva ètica. No ens referim ara a la corrupció econòmica —tot i que també n’hi ha i cal combatre-la— sinó el recurs al doble llenguatge, a l’engany, a l’ànsia de destruir l’adversari al preu que sigui, a sacrificar el futur pel passat, o fins i tot per sortir del pas durant una setmana.



Tot això sembla més fàcil de dir que de fer. Però no ben bé. ¿Era més fàcil dir que anàvem la mar de bé quan ja anàvem malament, que no dir la veritat ben dita i convidant a mobilitzar les energies del país? Quan ja era tan evident. No seria ara tot molt més fàcil? El capital de confiança que amb allò es va perdre no es troba ara molt a faltar? Fixem-nos que els països que estan superant més bé la crisi són països en els quals la gent segueix tenint més confiança en els seus polítics, governs i oposició.

Tot això requereix una fonda reflexió. Que és urgent. I un canvi de manera de fer. I de parlar. Llançant uns i altres la petulància i el sectarisme per la borda. Un acte de contrició. Tan laic com vulguin, però de contrició autèntica. Sense engany. Costa renunciar a l’engany quan un s’hi ha acostumat. I amb propòsit d’esmena.

Aquesta, l’aplicable a Espanya, és la primera reflexió que volíem fer. La de Catalunya la farem dimarts que ve.



9 de febrer





DUES REFLEXIONS A FER (2)



Vàrem fer la setmana passada una reflexió sobre Espanya. Sobre la crisi que hi ha a Espanya, que qualificàvem de greu des del punt de vista econòmic, preocupant des del polític i inquietant des del social. I vàrem comprometre’ns a fer avui una segona reflexió, aquesta sobre Catalunya. I la seva crisi. Que també n’hi ha.

No és ben bé com l’espanyola, perquè els antecedents són diferents. I la psicologia. I també el marge de maniobra, tant política com econòmica. Molt més condicionat. Però el cas és que Catalunya viu un temps difícil. Que hi ha la impressió de declivi econòmic. Una impressió no del tot confirmada, almenys en les seves versions més negatives. Però que de tota manera és preocupant. I una sensació de pèrdua de prestigi. De cara endins, és a dir, d’autoestima. I de cara enfora. De cara a Europa, per exemple, on durant molts anys s’ha parlat amb elogi de Catalunya i del model català. I ara ja no. I això comporta una pèrdua de seguretat.

I en el marc de l’Estat no solament hem perdut prestigi, sinó que s’ha instaurat una actitud de poc respecte i s’ha desvetllat un fort sentiment d’hostilitat.

El balanç no és bo. I la situació d’ara, tampoc.



Per als que creiem en la capacitat de represa de Catalunya tot això no ha de significar pèrdua de confiança ni actitud conformista. Ben al contrari. Perquè tot el segle xx —en conjunt i concretament les últimes dècades— ha estat temps de recuperació, anys positius i de progrés en tots els ordres, i, d’això, n’hem estat testimonis. I per tant creiem en la força del nostre país. En la seva capacitat de remuntar. Però tota acció de recuperació ha d’arrencar d’una percepció clara de la situació, d’un rebuig radical de l’autoengany i d’una anàlisi dels factors que ens han perjudicat.

En termes polítics i administratius, i en el fons de relació de forces i de reconeixement, Catalunya treballa sempre en condicions no del tot normals, i de vegades fins i tot desfavorables. Però que sovint ha pogut compensar jugant bé les cartes positives que té —pròpies, és a dir, que exclusivament o molt principalment depenen d’ella mateixa. Com ho són una consciència col·lectiva sòlida, una actitud convivencial i integradora, una mentalitat emprenedora, una sensibilitat cultural, una vocació d’obertura sobretot cap a Europa, però també més enllà.

Fins i tot hem jugat sovint, i bé, la carta que també ens és pròpia d’una capacitat d’intervenció en els afers d’Espanya, de signe positiu, com ara mateix està passant. Tot i que val a dir que això no se’ns sol reconèixer, ni sovint en allò que seria més de justícia. Però no deixa de ser una prova de fortalesa i de creativitat.

Tot això són actius nostres. Gràcies als quals hem sobreviscut i prosperat durant segles malgrat l’animadversió de l’Estat. Però són actius que formen part d’un sistema fràgil perquè està incorporat a un marc amb unes regles de joc poc favorables i amb uns àrbitres que no ens miren amb bons ulls.

Això ens obliga a filar prim.

L’experiència diu que en aquest context no solament hem sobreviscut, sinó que hem fet de Catalunya un país dinàmic econòmicament, de progrés social, amb vitalitat cultural, amb un gran capital, obert al món, amb missatge propi. Però això ha estat a condició de tenir una idea clara dels nostres actius i dels nostres passius i d’utilitzar bé els nostres recursos, sobretot de no malbaratar-los.



És cert que durant els darrers anys Catalunya ha hagut de fer front a reptes molt considerables. Reptes com la globalització i com la irrupció de les noves tecnologies, amb totes les conseqüències econòmiques, culturals, demogràfiques i de valors en general que aquests dos fenòmens comporten. Que sacsegen tot Europa i li fan perdre pes al món. Molt més poden afectar un país com el nostre, petit, amb un poder polític limitat i mal encaixat en l’Estat espanyol. És a dir, un país al qual no li sobra res. Que té una demostrada voluntat de ser, una valuosa societat civil i una remarcable capacitat d’iniciativa econòmica i social, una mentalitat convivencial, oberta i integradora. És a dir, té trumfos importants. Però el marc en què es mou no l’ajuda. Per tant només podrà treure profit del capital que té —humà i social, cultural i de valors, polític i econòmic— si l’aprofita bé. Si actua amb seriositat, amb un sentit del bé comú potent, amb mentalitat constructiva.

I el cas és que d’un temps ençà això no ha estat així.



Ara cal urgentment un retorn a un tipus d’actuació política i social i també a un estil de govern marcat per la seriositat. O pel rigor, que hauria dit el president Tarradellas. És tan senzill com això, es tracta de ser seriosos. En les idees, en l’acció de govern i en la despesa.

Pel que fa a les idees cal saber ben bé què reclama l’interès general i com ho podem aconseguir. Què reclama la defensa de la identitat catalana, què reclama la nostra economia, què reclama el tracte just de la nostra societat, què reclamen els grans reptes que tenim de les noves tecnologies i de la immigració recent, què reclama en general el moment actual, que no és gens fàcil. No és temps de jocs de mans ni d’insinceritat intel·lectual, política i social. Ni tampoc de polítiques marcades pel tacticisme, per l’ànsia del poder pel poder i l’èxit personal o pel sectarisme.

Seriositat vol dir també no potinejar, no jugar a fer política, no actuar sense projecte de país.

Si en algun camp aquesta exigència de seriositat és especialment necessària és en el de l’acció de govern. Ho dèiem la setmana passada referint-nos al govern espanyol. Ho diem avui referint-nos al nostre, el de Catalunya. Un govern, el que sigui, ha de ser coherent. No pot ser can seixanta, és a dir, no pot caure en la confusió i en la freqüent o constant contradicció. Si hi cau és que o bé d’entrada, de concepte inicial, arrossega un error que no es pot esmenar, o bé és que està poc o mal dirigit. Que o bé ja d’entrada no responia a un concepte clar de país o bé l’ha perdut per les trifulgues internes del mateix govern. En el primer cas s’hauria volgut fer passar el clau per la cabota, és a dir, s’hauria volgut conjuminar visions massa distants, poc o gens compatibles. En el segon s’hauria perdut la capacitat de mantenir un rumb. I s’hauria caigut en unes ziga-zagues que haurien acabat marejant el país.

Finalment cal rigor en la despesa. Difícil quan domina el tacticisme i les ganes de quedar bé més que de fer feina ben feta. Si hi ha tendència a crear càrrecs i més càrrecs, organismes i funcions.

Cal recuperar l’austeritat, que vol dir actuar sense ostentació ni faramalla, i que vol dir atendre el que s’ha d’atendre i no caure en el malbaratament. No vol dir no gastar, vol dir gastar bé.





D’un temps ençà això no ha estat així. D’un temps ençà cada cop es posen més traves a les iniciatives de la gent. Tant socials com econòmiques. Cada cop hi ha més facilitats per obrir una fàbrica a Daimiel que a Tortosa, a Fraga que a Lleida o a Girona. Cada cop hi ha més exuberància administrativa, i més intervencionisme, de vegades per inèrcia, altres cops per sectarisme ideològic.

Cada cop s’opta més per l’espectacle i no per l’eficàcia, per l’exhibicionisme, per fotos sense contingut real o pels titulars de diaris que duren dos dies. I per l’exhibicionisme per allò que fa bonic però que no funciona. I per tant, per la despesa inútil. En un moment d’extrema dificultat pressupostària.

Tot plegat condueix a un gran desgavell i finalment a no tenir projecte de país, com gent del propi govern diu, però també com és opinió general.

I cal afegir a això una certa fatxenderia per part d’alguns sectors polítics del govern, amb conseqüències negatives a Catalunya i en la relació amb la resta de l’Estat.

Tot plegat, una manera de pensar i de fer marcada pel desgavell, per la presumpció i la ineficàcia.



Com tants cops hem dit, tot això no són només errades polítiques. Tenen també una arrel ètica, posen de manifest una certa errada de valors. Per tant, requereixen un treball en profunditat en el camp de les actituds i els valors. Però també hem dit que hi ha moments que a més a més cal un cop de timó polític. Que la pedagogia dels valors a llarg termini reclama una decidida acció política. I ara és un d’aquests moments.



16 de febrer





COM QUEDARÀ LA GENERALITAT?



Fa temps que es parla i es discuteix molt sobre l’organització territorial. Principalment de vegueries i de l’àrea metropolitana barcelonina, però de rebot també de províncies, de diputacions i consells comarcals. I això es fa en un moment de gran inquietud, sobretot econòmica, a molts ajuntaments. I afegim també que és un tema que provoca moltes discussions i tensions al territori. També planteja interrogants sobre les causes reals de l’interès d’aquest o aquest altre partit per l’organisme metropolità o per la configuració de les vegueries, etcètera. Però de tot això, aquest editorial no en parlarà directament.

Tractarà del que planteja el títol d’aquest escrit. Un tema molt important i del qual es parla poc.

Suposem que s’aprovi un organisme metropolità amb les competències que alguns partits del govern volen que tingui. I que es creïn les vegueries, també amb les competències previstes. Això suscita una primera pregunta: subsistiran també els consells comarcals i les diputacions? Lògicament, s’haurien de suprimir. Ja hi ha prou embolic administratiu. Sembla que els promotors de la Llei de vegueries són conscients de l’excessiva i perjudicial complicació que es podria produir. Però no se’n pot estar segur perquè res fa tanta il·lusió a alguns sectors com jugar amb el territori català com si fos un trencaclosques d’entreteniment, ni res desvetlla tantes il·lusions de territoris mitjans, petits i molt petits.

Pel que fa a l’òrgan metropolità caldrà veure quines seran les seves competències i com es finançarà. I qui les finançarà. Perquè és imaginable que, els uns portats per la il·lusió de comarques i vegueries, i els altres per les ganes d’assegurar-se al màxim possible una gran eina de poder, qui quedi molt disminuïda sigui la Generalitat. Sobretot el poder executiu de la Generalitat, és a dir, el govern i el president. Però també, en part, el Parlament. Si això passés, el poder real de l’autogovern català quedaria fortament disminuït.

El catalanisme polític ha estat sempre comarcalista i ha reclamat les vegueries. Però sobretot ha reclamat una autonomia forta. I això requereix un govern potent, un poder legislatiu i executiu potent. Requereix evitar la fragmentació. Requereix tenir en compte el territori, i tota la diversitat de sensibilitats, d’interessos. Però també requereix una Generalitat forta.

Se’ns dirà que en això tothom hi està d’acord. No és tan segur. La història d’anys passats i la tendència ja denunciada a fer dibuixos i repartir-se àrees de poder, de protagonisme i de seguretat, és molt marcada. Per tant, com més organismes territorials i sectorials hi hagi, millor. I tan fets a mida com es pugui.

El catalanisme sempre ha mirat d’evitar que determinades zones del país quedessin endarrerides. En política sanitària, escolar, universitària i de serveis socials, en equipaments culturals, en desenvolupament econòmic, etcètera. Ha mirat de potenciar l’àrea barcelonina i al mateix temps potenciar la resta del país. Ha mirat de combinar el comarcalisme tradicional amb el reforçament d’una xarxa de ciutats de forta personalitat i molta capacitat d’iniciativa. I amb el protagonisme ple de possibilitats de Barcelona, que irradia sobre tot Catalunya. Sense una Barcelona potent, Catalunya perdria molta força i personalitat. Però tot això, amb sentit global de país. És a dir, sense excés de particularisme ni d’intencionalitat partidista.

I sense oblidar que el gran objectiu és l’autogovern de Catalunya, i que això requereix una Generalitat potent. Una Generalitat que vol dir un Parlament, un govern i un president.



Aquesta —tenir una Generalitat forta— ha estat sempre la idea del catalanisme. Ho fou especialment en el moment de la Transició i a l’inici de la recuperació de la Generalitat. Es demanava des de tots els àmbits polítics, des dels partits d’esquerres als més marcadament nacionalistes.

Per exemple, es demanava o bé la supressió de les diputacions o bé, més aviat, que una part de les seves funcions passés a la Generalitat. Perquè s’entenia que eren funcions pròpies del govern.

Al mateix temps hi havia l’acord general que tot seguit caldria estructurar el territori català amb criteris nous i de més proximitat. Però sense escapçar el poder de la Generalitat, que era vist com l’eina molt principal de l’autogovern i que, per tant, no se la volia disminuir amb contrapoders molt poderosos i molta fragmentació.

El principal contrapoder del president i del govern ha de ser el Parlament. I, evidentment, els diversos organismes de control, com són el Consell de Garanties Estatutàries, la Sindicatura de Comptes, la de Greuges, etcètera. I també una organització territorial propera a la gent. Però tot fet d’una manera que no provoqui la pregunta, una mica alarmada, que alguns ens fem: podrà la Generalitat actuar amb tota l’eficàcia pròpia d’un autèntic govern?



23 de febrer





UNA TERCERA REFLEXIó. AQUESTA, SOBRE EUROPA



Els nostres editorials dels 9 i 16 de febrer van ser una reflexió sobre Espanya i una reflexió sobre Catalunya. Fetes des del punt de vista polític i econòmic, d’estat d’ànim i de capacitat de reacció. Entre les respostes que sobre aquests dos editorials ha rebut la nostra Fundació, n’hi ha que reclamen que es faci una reflexió semblant sobre Europa.

És una petició molt pertinent, perquè el moment europeu és delicat i perquè el catalanisme ha anat sempre molt lligat a l’europeisme.

Sí, Europa no passa un bon moment. No el passa econòmicament, amb pèrdua de productivitat i competitivitat. Val a dir que segueix essent el primer mercat del món i que en conjunt, amb Alemanya al capdavant, continua tenint un gran potencial exportador. Però amb pèrdua de velocitat. L’objectiu del tractat de Lisboa, que era fer d’Europa el continent més competitiu, ja es veu fora del nostre abast. Només en deu anys, del 2000 fins avui, el canvi ha estat espectacular, i en negatiu.

El passa també des d’un punt de vista polític. Perd pes polític. I manté un cert pes militar, però frenat per la crisi econòmica i una opinió pública reticent. I en tot cas sense més possibilitat que la de fer d’auxiliar dels Estats Units.

I en conjunt, per tant, perd pes estratègic. Als cercles de reflexió estratègica dels Estats Units —universitats, think tanks…—, d’Europa ja se’n parla poc. Es parla de la Xina com a challenger, de l’Índia com a possible aliada, i del terrorisme de l’islam. Però poc d’Europa. En tot cas, molt menys que abans. I d’una manera clara s’ha distanciat d’Europa. A Copenhaguen, per exemple, amb motiu del canvi climàtic.

Tot això té diverses causes. Una, molt principal, és que el procés d’unitat europea ha progressat poc, o en tot cas menys del que cal. La mateixa crisi actual econòmica i monetària d’Europa posa de manifest aquesta carència. O bé la dificultat de definir una política energètica. Un terreny difícil per a tothom, però especialment per a Europa, massa dependent en bona part de Rússia, país de tracte difícil. Això ho il·lustra també, d’una manera que arriba a ser una mica penosa, el disgust europeu pel fet que el president Obama hagi renunciat a participar en una cimera entre la Unió Europea i els Estats Units (que s’havia de fer a Madrid). Obama va representar (i potser encara representa en part) una oportunitat per a Europa. «Amb aquest sí que ens entendrem», dèiem els europeus. Però Obama era també un repte. Dir que no a segons què als Estats Units d’Obama no és tan fàcil com fer-ho amb els Estats Units de Bush. I els Estats Units han començat a expressar la seva decepció. Això per una banda. Per l’altra, alguns polítics europeus han donat una sensació quasi ridícula de voler-se fer una foto amb el nou president. Tot plegat no ens fa quedar bé.

O sia que Europa se sent amenaçada a l’est proper per Rússia, a l’est llunyà per Àsia i a l’oest pel distanciament nord-americà. Però té dos problemes més. Un, la feblesa demogràfica. Només França, els països escandinaus i Irlanda aguanten o quasi aguanten (sense immigració) la població. La resta, no. Clarament, no. Això es pot solucionar amb immigració. Però això és alhora solució i problema. Podríem dir que és el problema que li ve del sud. Que la pot ajudar en més d’un aspecte, però que ja és evident que també pot esdevenir un problema seriós. En tot cas, a bona part d’Europa això preocupa molt. I és un component més —no l’únic— de la crisi d’identitat que patim els europeus.



Aquesta visió negativa d’Europa i el seu futur és la que va inspirar la política d’Aznar. Que venia a ser això: d’Europa, treiem-ne tot el que puguem (i per tant siguem-hi i actuem-hi), però de cara al futur orientem-nos cap als Estats Units. Això era un error. Però ara, deu anys després, aquest error ja no és ni possible. Perquè els Estats Units miren cap a altres direccions.

En tot això Catalunya per desgràcia hi té poc a dir. Som europeistes no perquè pensem que en podem treure gaire, sinó perquè per raons històriques i culturals, més que per a molts altres pobles, forma part de la identitat, del sentiment i de la consciència de país. Per tant, que els valors, la consciència i el projecte europeu es mantinguin i avancin (i en tot cas que no reculin) és bo per a Catalunya.

Però ara que parlem de valors europeus, hem d’acabar aquesta reflexió fent notar que el que hi ha en joc amb tota aquesta crisi d’Europa no és només el pes polític i econòmic europeu, sinó també els valors occidentals.

Deia fa pocs dies Javier Solana a Esade que hi ha un procés de desoccidentalització. I recordem —si és que cal— que Occident vol dir Europa i Estats Units. I és molt probable que sigui així, que realment hi hagi un procés de desoccidentalització.

I la pregunta que nosaltres formulem és: això vol dir pèrdua simplement de pes, si més no econòmic i de decisió política, o vol dir també reculada dels valors occidentals? Que han estat i són a la base de la democràcia i de l’estat del benestar.

Potser d’això darrer —dels valors a defensar, aquí i arreu del món— n’haurem de seguir parlant.



2 de març





PUIX QUE VéNEN ANYS DIFíCILS



Que durant els últims anys a Catalunya no hem anat bé no ho discuteix ningú. A Catalunya no hem anat bé i Catalunya no ha anat bé, les dues coses. No hi hem anat per causes polítiques i per una fallada d’allò que n’hem dit l’IVA: idees no prou clares, valors no prou consistents, actituds no prou positives. Amb el benentès que no són dos àmbits compartimentats i separats. No hi haurà una bona política sense un bon IVA, i un bon IVA ha d’aplicar-se a la política. Perquè sense una bona política un país no va endavant, encara que tingui una bona societat civil.

Un altre punt a tenir ben present a hores d’ara és que en aquests moments la prioritat serà tornar a reforçar el país, la seva societat i la seva política. El desconcert i la pèrdua d’autoestima que s’han produït a Catalunya són prou importants perquè la seva recuperació sigui ara el més urgent de tot. O sia que cal una tasca important d’acció Catalunya endins. Sense tancar-nos a l’exterior. Però conscients que, sobretot, el que ens cal és recuperar pes específic, imatge, autoestima i dinamisme en tots els ordres. En l’ordre polític. També en el de la coherència i la seriositat polítiques. També en el de posar al dia la definició d’un projecte de país, i en el de l’eficàcia al servei d’aquest projecte. I en el de la credibilitat política, és a dir, en la recuperació de la confiança de la gent, i en la capacitat d’iniciatives adequades, viables i amb projecció de futur. O sia, en la capacitat de govern. Tot això és del tot necessari. I ara ja urgent.



Però, entrar més a fons en l’aspecte polític, ho deixarem per a més endavant. I avui, tot i el risc de ser repetitius —perquè n’hem parlat altres vegades—, desgranarem tota una llista d’actituds que han d’impregnar l’acció col·lectiva de Catalunya. Tant la del món polític com la de la societat en general. Catalunya no tornarà a anar endavant si no enforteix, o si no recupera, determinades actituds i normes de comportament. Perquè si no ho fa, l’enfortiment intern i la renovació d’energia que ens calen no es produiran. Enumerem aquestes actituds i aquestes normes de comportament. Que s’han de fomentar en el conjunt de la població i que els polítics han de tenir en compte. Tots, especialment els que governen, ja sigui a la Generalitat, als ajuntaments o a qualsevol altre nivell polític i administratiu.



1. Fomentar i aplicar la cultura del bé comú.

2. Combatre la cultura del no.

3. Educar en la cultura de l’esforç.

4. Actuar amb sobrietat i, per tant, no malbaratar recursos ni possibilitats.

5. Introduir ordre en l’acció pública i eliminar el desgavell i l’amateurisme.

6. No actuar per esteticisme. No sacrificar la seriositat ni l’eficàcia a l’estètica. Que l’estètica i l’espectacle no es mengin l’eficàcia.

7. Rebutjar que l’esperit de casta domini l’administració.

8. No sobrelegislar. No enfarfegar l’administració i la societat amb més lleis i reglaments dels necessaris i dels realment efectius.

9. No sobreactuar ni pseudoactuar. El bon govern no sobreactua sinó que actua bé.

10. I sobretot dir la veritat a la gent.



Com altres cops ha passat en escrits nostres, tot això pot semblar massa una lletania ingènua de bones intencions. No ho és. A hores d’ara no ho és. Sobretot a hores d’ara no ho és. Perquè la crisi amb què s’enfronta ara Catalunya, i amb què s’enfrontarà durant els dos o tres propers anys, és molt greu. I no la superarem sense una bona política. I una bona política vol dir bona des del punt de vista tècnic i bona en el sentit d’aprofitar tot el que tenim de positiu. D’aprofitar allò que en diem els nostres actius. I això requereix, per resumir aquesta llarga lletania en poques paraules, seriositat i exigència (i autoexigència). I, com dèiem, sentit del bé comú. Vivim una època dura. I vénen uns anys difícils. Arreu. Difícils arreu. Però amb característiques pròpies a casa nostra. No aptes per a gent frívola, incompetent o fatxenda o simplement incapaç de tenir un projecte de país i de desenvolupar una acció col·lectiva coherent.



16 de març





EL PACTE PER L’EDUCACIó



El ministre Gabilondo vol arribar a un «pacte nacional» sobre ensenyament. Un pacte, per tant, en el qual participi el PP, i diu també que li abelliria que fos ben vist i ben rebut a Catalunya. Però no cal ser gaire malfiat per veure que comporta riscos seriosos per a Catalunya. De fet, la música que arriba ja va en aquesta direcció preocupant. De cara, concretament, a alguns temes molt principals del catalanisme en general, i de les actuals competències de la Generalitat.



1. La llengua a l’escola i la immersió lingüística



Un dels guanys més importants de l’autonomia catalana ha estat que el català fos llengua vehicular a l’escola i la possibilitat de practicar-hi la immersió lingüística. I de resultes, que no hi hagi una doble xarxa escolar basada en l’ús de la llengua. Aconseguirho era imprescindible en un doble sentit: assegurar que tots els escolars de Catalunya —és a dir, les noves generacions— coneguessin bé el català, i facilitar la integració i la cohesió social. Ben entès que això ha anat acompanyat de la garantia que tots els escolars de Catalunya tinguessin un bon coneixement del castellà. Condició que s’ha acomplert plenament, com ho demostren no solament la pràctica diària sinó també totes les proves fetes durant més de vint anys sobre coneixement del castellà per part dels escolars catalans.

La pressió sobre el català s’ha accentuat d’una manera extrema durant els darrers 15 anys a causa sobretot d’una immigració massiva i molt heterogènia. I motivada també per un enduriment de la ja tradicional animadversió de sectors espanyols molt amplis contra la nostra llengua. Sense immersió lingüística a l’escola, en aquestes condicions el català patiria una molt intensa i potser irrecuperable reculada. Tot i així —és a dir, tot i la immersió lingüística— el risc, molt fort, de marginació del català és gran. I per tant, també el de pèrdua d’entitat pròpia de Catalunya.

No és perquè sí que —segons l’Estatut— el català no és només llengua oficial a Catalunya, com ho és el castellà, sinó que també —i això fa una gran diferència— és llengua pròpia. És a dir, la que li dóna personalitat pròpia.

La importància d’això ja es va veure quan es van elaborar la Constitució espanyola i l’Estatut català de 1979. El punt en què més varen posar l’accent els partits catalans —de fet tots ells— fou el de la llengua. De la mateixa manera que els bascos varen definir el concert com a element central del seu Estatut, Catalunya va posar l’accent amb tota l’energia en la llengua. I de la mateixa manera que si el concert basc fos suprimit o molt clarament rebaixat, el País Basc ho hauria de considerar una agressió frontal a la seva identitat, al seu dret i, també, a l’esperit i al sentit del pacte constitucional i, de fet, del pacte amb l’Estat. Que tenia com a objectiu i compromís essencial —és a dir, d’aquells que si es trenquen, el pacte deixa de tenir sentit— donar a Catalunya la garantia de la seva continuïtat com a poble.

Conclusió: si el pacte que ofereix el ministre Gabilondo comporta retallar o diluir la immersió lingüística, ha de ser objecte d’un rebuig clar i categòric des de Catalunya. Ben entès que el PSOE i el PP ens el podrien imposar. Però això representaria una ruptura de l’esperit del pacte que havia de garantir la continuïtat de Catalunya com a poble, llengua i cultura, i la seva contribució al progrés general.

Que el ministre Gabilondo sigui home de tracte amable i de visió més oberta que molts altres polítics espanyols no ens pot fer baixar la guàrdia. El que queda no són les bones paraules i els afalacs —el raspall, que deia el president Tarradellas, que tenen a Madrid per ensarronar els polítics catalans—, sinó els decrets i les lleis, encara que formin part d’un «pacte nacional».

Seria un sarcasme que ara amb el nou Estatut no poguéssim aplicar la immersió lingüística que hem pogut fer amb el de 1979.



2. Les competències i la inspecció



L’altre punt que preocupa del que ens diuen que podria ser aquest «pacte nacional» és que, segons sembla, conté 137 apartats. I preocupa, i molt, perquè això lògicament ha de provocar una invasió o un condicionament de les competències autonòmiques.

Aquest és un mal endèmic de la política autonòmica dels governs espanyols des de fa molts anys. Es dediquen a retallar, esgarrapar i aprimar les competències autonòmiques. Directament o indirectament. Amb decrets o lleis, per ofec econòmic. Per retallada o per superposició.

I el cas és que després de crear 17 autonomies, i de traspassar moltíssimes competències —des de l’ensenyament a la pesca—, a Madrid hi continua havent una plètora extraordinària de funcionaris, de direccions generals i fins i tot en algun cas de ministeris que en teoria no tenen res a fer, o molt poc. I que s’han de buscar la vida furgant per aquí i per allà, i ideant maneres d’interferir, etcètera.

El document sobre el qual treballa ara el Ministeri —i que és fruit d’un primer acord entre el PSOE i el PP— ja hem dit que té 137 apartats. Ja es veu clar que, si després de traspassar l’ensenyament a totes les comunitats autònomes ara el PSOE i el PP volen definir com s’ha d’aplicar aquesta competència en tants punts, la invasió de competències serà flagrant.

Una de les competències més importants és la inspecció. Perquè sense inspecció es perd el control de la competència. I naturalment fou una per les quals el govern de la Generalitat, i en general el catalanisme, va lluitar més per tal que no ens fos presa o no se’ns condicionés d’una manera que la fes inoperant, o simplement subsidiària. Que és el que ara mitjançant el «pacte nacional» pot ser que ens vulguin imposar.



Un últim comentari



En el seu propòsit d’obtenir el reconeixement i els instruments necessaris per construir un país d’acord amb la nostra identitat, amb projecció i ambició de futur, equilibrat i cohesionat, socialment just i obert al món, i també obert a tota la gent que ha vingut i ve a Catalunya amb ganes de progressar i, per tant, per construir un país amb esperit integrador i d’ascensor social, el catalanisme ha posat sempre l’accent en la llengua, la cultura i l’ensenyament. Per tant, el que ara es discuteix entorn del «pacte nacional» toca el cor del projecte de país que el catalanisme més constructiu sempre ha defensat. A tenir molt i molt en compte per part de tothom.



23 de març





ALTRE COP L’ESTATUT



Teníem previst publicar l’editorial d’avui sobre els temes de la unitat i el lideratge. Dos temes dels quals es parla i es torna a parlar cada dos per tres. I que són de la més gran importància. Però no passarà res si els ajornem una setmana. I si avui fem veure que ens impressiona la notícia que abans de Sant Jordi tindrem la sentència del Tribunal Constitucional sobre l’Estatut.

Seria tot un detall que els magistrats i magistrades (incloenthi els caducats) del Tribunal Constitucional, amb el PSOE i el PP d’espectadors i en certs aspectes de promotors, ens obsequiessin amb una sentència que —segons fonts sembla que ben informades de Madrid— «supondrá la anulación o la rebaja, por vía de interpretación» d’articles molt substancials de l’Estatut. És a dir, el dubte és si hi haurà més castració química (menys espectacular) o més castració física (més escandalosa). Però en tot cas amb un mal resultat final, molt poc satisfactori des del punt de vista d’un autogovern real. D’un autogovern de prou gruix perquè Catalunya en fes una eina de construcció de país ambiciós i illusionat.

Davant d’això es reprèn el debat de quina resposta haurà de donar Catalunya. De com reaccionarà la societat i de què faran els partits polítics, i el mateix Parlament de Catalunya. I fins i tot el govern de la Generalitat.

Sabem des d’ara que per a cap d’ells la resposta no és fàcil. El desgast que tots hem patit, el moment especialment difícil que vivim en tots els àmbits, des de l’econòmic al polític passant per l’estat d’ànim; fins i tot la poca seriositat i la poca qualitat de la política espanyola, tot plegat fa difícil una resposta potent i productiva. I no esquitxada per les exigències del curt termini (agreujat, això darrer, per les properes eleccions catalanes). O sia que pot passar que el final sigui tan penós com tot el procés.

De tota manera el Parlament podria prendre una actitud rotunda i digna. I que deixés clar que el plet segueix obert. Podria ser. Esperem que així sigui.

Però a part de la reacció política i social que hi pugui haver, hi ha dos punts que la societat catalana i les forces polítiques catalanes han de tenir clars.

El primer és que la idea que combinava, per una banda, el reconeixement de la identitat catalana i un grau d’autogovern que fes possible un projecte polític i cultural, econòmic i social ambiciós i, per l’altra, un compromís sòlid i eficaç en el progrés general espanyol en tots els terrenys, ha fracassat. És el que a l’editorial del passat 24 de novembre en dèiem «El fracàs de l’Espriu», el fracàs de Sepharad. Potser sí que hi podrà haver coincidències puntuals, en termes específics, com n’hi pot haver entre gent distant i sense projecte compartit. Però hem d’entendre que en el gran projecte col·lectiu que actualment hi ha a Espanya —i que en el fonamental és compartit per dretes i esquerres— no es compta amb Catalunya. Si per Catalunya s’entén alguna cosa més que quatre províncies que accepten la neocentralització en curs i l’homogeneïtzació.

El segon és que ara el que pot salvar Catalunya és una acció forta de recuperació interna. En tots els terrenys. Amb un projecte de país ambiciós. Passem un mal tràngol, és veritat, però tenim molts actius, en tots els àmbits. Ho hem dit molts cops en aquests editorials: tenim gent valuosa i amb iniciativa; sectors on destaquem, i molt; una vida cultural i artística de bon nivell; una forta represa de l’activitat científica; de molt, la més forta capacitat exportadora de tot l’Estat, etcètera. Aquests actius multiplicaran la seva eficàcia si se’ls incorpora a un projecte de país i de societat que mereixi confiança i desvetlli energies. Un projecte amb lideratge.

Treballar Catalunya endins no vol dir tancar-se a casa. Vol dir tenir ben present que si Catalunya no va bé i no té qualitat no tindrem ni audiència ni eficàcia fora. Ni consideració. I que no podrem esperar ajuts generosos de fora. El que sí que podem esperar és que per seriositat, per qualitat, per eficàcia i per la força que dóna poder exhibir un bon model de societat i d’economia i uns valors propis de validesa universal se’ns obrin les portes i s’eixampli el nostre camp d’acció.



30 de març





SOBRE LA UNITAT. I SOBRE EL LIDERATGE



Es parla de la unitat com si hagués de ser el remei de tots els nostres mals. Dels nostres mals polítics i nacionals, econòmics i socials. I esdevé una afirmació indiscutible que «entre tots ho farem tot». No hi ha dubte que una causa té molt de guanyat si és defensada per tots, o per una majoria prou gran i prou compacta que pugui fer prevaler els seus criteris cara endins i pugui defensar-los amb molta fermesa cara enfora. Però això només passa excepcionalment i, generalment, d’una manera molt puntual, molt esporàdica. Tot i que pot passar que aquest moment d’unitat tingui efectes importants perquè fa trabucar una situació establerta de difícil capgirament.

O sia que és innegable que la unitat pot donar resultat. Com també ho són, d’innegables, dues coses més: que aconseguir una autèntica unitat és molt difícil i, encara més, poc habitual, i que sovint es parla d’unitats que o no varen existir o es varen consolidar d’una manera diferent de com s’explica a posteriori.

I també és cert que hi ha circumstàncies particulars que fan més fàcil la unitat. Generalment són situacions extremes i, en tot cas, excepcionals.

Ara mateix als Estats Units hi ha una gran crisi econòmica. Molt greu i perillosa. I la resposta no ha estat unitària. Hi ha un president i el seu partit que encapçalen una resposta. No hi ha hagut pacte de demòcrates i republicans, i d’empresaris i sindicats. I el mateix va passar a la gran crisi de 1929. No hi hagué un pacte d’unitat, fou Roosevelt i el partit demòcrata que varen estructurar i impulsar la reacció contra la crisi. Amb l’oposició de bona part del partit republicà. I fins i tot amb alguna sentència en contra del Tribunal Constitucional.

I a Europa, ni França ni Alemanya ni Gran Bretanya ni tants altres països han creat plataformes unitàries per lluitar contra la crisi. Els governs d’aquests països simplement han assumit la responsabilitat de la situació i del que cal fer per sortir-se’n. No és el cas d’Espanya, on en conjunt no hi ha hagut ni unitat ni responsabilitat. És innegable que en segons quins països seria bo un gran pacte, un gran consens. I de vegades s’aconsegueix, i és bo que s’aconsegueixi. Però són excepcions.

La norma és que qui tingui més responsabilitat o qui tingui més possibilitat de fer-ho prengui la iniciativa i convenci prou gent i prou voluntats per prendre les mesures que han de fer possible la sortida de la crisi. De la crisi política, social, econòmica, d’estat d’ànim. O de tot plegat.

De vegades hi ha circumstàncies que faciliten que gent molt diversa i molt nombrosa es posi d’acord en uns objectius. I que tinguin èxit. Però sovint solen durar poc, i solen tenir un resultat escàs. Si no és —i aquesta és la clau de l’èxit— que la unitat sigui impulsada i dirigida per un sector amb idees i objectius ben definits, capacitat d’iniciativa, estratègia clara, capacitat de pressió dintre mateix del marc unitari que en facin un nucli autènticament director del conjunt. És a dir, la unitat no es fa a còpia de cridar «unitat, unitat» mentre cadascú es guarda un roc a la faixa. Ni tampoc es fa amb proclames de bona fe autèntica, però sense potència intel·lectual o organitzativa.

No se sol fer sense quelcom capaç de convèncer o induir, o potser forçar, que molta gent diversa faci un bon tros de camí junta. És a dir, la unitat no se sol fer a còpia d’«entre tots ho farem tot» sense una idea central i un objectiu prou forts i prou clars, capaços d’aglutinar encara que només sigui temporalment. I sense unes regles de joc correctes, és a dir, amb joc net. Si no és així, ràpidament es passa, de fet, d’«entre tots ho farem tot» a «entre tots no farem res».



Tot això ens porta al concepte de lideratge. Els moviments unitaris han tingut sempre un lideratge. De vegades individual, de vegades col·lectiu. De vegades operatiu des del primer moment, de vegades resultat d’un procés (en tot cas ràpid). Un lideratge que en els casos millors ha respectat la diversitat pròpia d’un moviment unitari, i altres cops no tant. Però sempre hi ha hagut un lideratge. Sempre hi ha hagut una persona, o un partit, o un sector social, o un nucli intel·lectual o ideològic que ha anat al davant. D’una manera més o menys visible, però real. Amb un bon resultat per al conjunt del país i de la societat si han jugat net. I amb efectes negatius en cas contrari.



Durant els propers anys Catalunya tindrà problemes seriosos. De fet, ja els té ara. Si els afronta amb unitat els superarà millor. És a dir, si es pot evitar que d’«entre tots ho farem tot» no es passi ràpidament i de vegades penosament a «entre tots no farem res». I això requereix que hi hagi un lideratge efectiu. I —subratllemho— honest. Un lideratge per al qual el bé del país sigui realment el més important.



6 d’abril





UNA ACTUACIó POC DEMOCRÀTICA



Ha passat un fet greu. Molt negatiu. Greu pel fet en si mateix, però sobretot perquè posa al descobert la mentalitat d’una part dels sectors polítics de Catalunya. Ens referim a la decisió del govern de la Generalitat i dels tres partits que el componen de modificar la Llei de la Corporació Catalana de Mitjans Audiovisuals (CCMA) per tal de facilitar el nomenament del candidat del tripartit com a president de la Corporació. Que fins ara requeria una majoria parlamentària de dos terços, i que aquest cop en tindrà prou amb majoria simple.

Val a dir que en el seu dia el Parlament hauria pogut decidir legítimament que aquest nomenament requeria només majoria simple, o de tres cinquenes parts. El que passa és que va creure més respectuós amb la pluralitat social i política del país que calgués una majoria reforçada, ja que es considerava que la televisió i la ràdio públiques han d’oferir una garantia reforçada d’utilització no partidista.

I a tothom li va semblar bé. Per una vegada va semblar que les referències que tant sovintegen la política catalana al consens i fins i tot la unitat eren sinceres. I tothom va inflar una mica el pit. Que en som de civilitzats!

I es va nomenar un president. Va caldre que tots els partits ho negociessin i no fou fàcil, però es va arribar a un acord. Però inesperadament el president ha dimitit i ha calgut nomenar-ne un de nou. A tres anys i mig de la renovació definitiva del càrrec i a set mesos de les eleccions cal nomenar un president. Se suposa que per majoria de dos terços, que és el que diu la llei. Però el govern i els partits que en formen part decideixen canviar la llei per procediment d’urgència i nomenar per majoria simple un nou president. Tota la retòrica del consens i de la unitat se n’ha anat en orris. Sense miraments ni contemplacions. Sense pudor. Simplement actuant amb el vell i poc exemplar aforisme de «feta la llei, feta la trampa».

No és el primer cop que passa, o que s’amenaça que passarà si no s’accepta un candidat concret.



Tres comentaris sobre aquest fet.

El primer, dit de passada. La desconfiança i la idea, que arriba a ser obsessiva, que les eleccions es guanyen a la televisió han portat a organitzar la televisió i la ràdio públiques de Catalunya d’una manera molt complicada. Sobrecarregada. Confusa. Afortunadament, la gent que hi treballa aconsegueix fer-les funcionar.

El segon és que la democràcia exigeix el respecte de les normes. Que les normes no es canviïn segons l’interès de la majoria quan no són prou favorables.

I el tercer i més important és que aquest fet posa de manifest un greu dèficit de sensibilitat i mentalitat democràtiques. Amb la conseqüència lògica de manca de confiança en l’activitat política. És a dir, som un país on molts polítics s’esgargamellen parlant de democràcia, i sobretot d’unitat i de consens. Tot es resoldria, diuen, amb unitat i consens. Cal recordar que consens vol dir buscar amb insistència un acord el més general possible.

Ben entès que un país pot funcionar en democràcia sense consens. I sense unitat política. Justament a l’editorial de la setmana passada ho dèiem. En canvi, no pot funcionar sense joc net, sense una mentalitat democràtica sòlida, sense seriositat i esperit de compliment dels compromisos. O sense compartir un conjunt de valors i de maneres de fer d’acceptació general. O saltant-se la llei. I canviant-la quan convingui. No pot funcionar a base de fer el viu. O pot funcionar d’entrada i pot ser que algú se’n beneficiï, però a costa d’una degradació ràpida del clima de confiança i de l’imprescindible prestigi i respecte. Que condueix a la crisi de les institucions. De la justícia i de tots els seus òrgans, per exemple, amb actituds com «Montesquieu ha muerto», exemple típic de politització sectària d’una institució bàsica. O de la política en general.

Un país democràtic no pot funcionar sense ètica democràtica. Sense formació i assumpció dels valors democràtics.

Deixant ja de banda l’episodi gens exemplar, de fet altament criticable, de la CCMA, podem utilitzar aquest cas per recordar a la ciutadania que per anar bé caldria que, abans de ficar-se en política, la gent rebés una sòlida educació cívica i democràtica, rebés allò que fa unes dècades anomenàvem «una formació prepolítica». La política és un ofici prou dur, prou subjecte a confrontació i prou propens a fomentar l’ego i a convertir el poder en una obsessió. Un ofici que sense una formació sòlida en els valors fonamentals del bé comú i en el respecte de les normes, és a dir, del joc net, fàcilment degenera. Ja ho va dir Aristòtil: «La política és, en principi, l’ofici més noble perquè consisteix a servir el bé comú. Però és també el que més fàcilment pot degenerar».

Un ofici noble i, a més, imprescindible. Cal, per tant, no degradar-lo.



13 d’abril





LA SOCIETAT I EL PAÍS: ON SOM I CAP ON ANEM



Ja ho hem fet altres vegades, però aturem-nos a analitzar un cop més quina és la situació que viu el país. I fem-ho analitzant la situació espanyola i després valorem quin moment travessa Catalunya.

Què passa a Espanya, Jordi Barbeta ho va explicar molt bé en un article impressionant a La Vanguardia, fa vuit o deu dies. L’article es titulava «La tormenta perfecta».

Vull dir per endavant que Espanya aquesta situació la superarà. No sabria ben bé dir si molt de pressa ni amb quina intensitat, però la superarà. És un país potent en molts sentits. Per demografia, per pes històric, per posició geopolítica, per gruix cultural i lingüístic, per ser una de les deu o onze primeres economies del món, etcètera. Fins i tot perquè durant els últims 50 anys ha viscut un canvi molt important, en tots els sentits. Que n’ha fet un país especialment dinàmic i optimista. I dic n’ha fet perquè ara un dels interrogants és saber si encara ho és. Probablement sí, però no de la mateixa manera que fa 15 anys.

Però feta aquesta observació més aviat reconfortant, diguem també sense embuts que Espanya viu un moment més aviat trist.



Pateix la crisi econòmica, com la pateix tothom. Tothom la pateix, però hi ha qui la pateix com Alemanya, per exemple, o com França o Holanda, i hi ha qui la pateix com Grècia. Espanya no és Grècia, ja s’ha dit i repetit. I és veritat. Lògicament no ha d’arribar a la situació de Grècia. Però Grècia ha arribat on ha arribat no només per fets objectius i estructurals, o d’origen històric, sinó també per manca de seriositat, per estirar molt més el braç que la màniga, per estil polític demagògic, per frivolitat, per petulància, per creure que té dret a ser ajudada sempre sense haver de fer l’esforç propi que caldria, etcètera.

I moltes d’aquestes característiques s’han donat també a Espanya. No la de presentar sistemàticament comptes falsos als organismes internacionals, cosa que sí que ha fet Grècia i potser algun altre país; Espanya no ho ha fet.

No entro en el detall de la demagògia, o de l’arrogància, o de la frivolitat o de creure que l’ajut europeu o internacional ha de durar tota la vida encara que un mateix no s’esforci prou.

De moment queda dibuixat un quadre poc positiu. Que ja he dit que es pot superar i que se superarà. Però de moment, negatiu.



Hi ha un segon aspecte negatiu de l’actual situació espanyola. I que no pot sorprendre ningú perquè es comprèn que en un país poc seriós es produeixi una crisi general doble: de les institucions i de la política.

I ara, com estan les institucions espanyoles? Molt malament. Tenim un Tribunal Constitucional que no mereix ni confiança ni respecte. Se’m dirà que el Tribunal Constitucional sempre ha de ser respectat. I és veritat, a mitges: ha de ser respectat sempre que, per la seva actuació poc seriosa, poc eficaç i partidista, el nivell de desprestigi no hagi sobreeixit de molt el que el seu caràcter institucional reclama. Tenim un Tribunal Suprem i un Consell General del Poder Judicial també desprestigiats. I tota una judicatura barallant-se d’una manera penosa. L’afer Garzón n’és un exemple. I ningú no respecta ningú. I de fet tota l’administració de justícia funciona cada cop pitjor. I no és la justícia una pedra de toc de la salut d’una societat i d’un país?

Però què s’ha de dir dels partits polítics, que són factors bàsics per al funcionament d’un país democràtic? I d’un país de progrés social i econòmic? Què s’ha de dir d’un partit de govern que nega durant mesos i anys que hi ha crisi econòmica greu, quan ja fa temps que la crisi és més que evident? Un partit polític que improvisa, que viu al dia, que pensa en el titular i la foto de l’endemà, que és poruc, que no assumeix responsabilitats. I que no té pes a Europa. Que incompleix tantes i tantes promeses. Que és poc seriós. Un cop més cal referir-se a aquesta errada tan important: la manca de seriositat.

I semblaria que amb un govern així l’oposició hauria de ser cada cop més forta. Doncs, tampoc. Si en aquestes circumstàncies no s’acaba de dibuixar clarament, el recanvi tampoc no arriba a l’aprovat. I si és cert —que ho és— que els partits polítics són elements bàsics del bon funcionament d’un país, i si els dos partits principals —de fet determinants— estan tan per sota del nivell imprescindible —per sentit del bé comú, per prestigi, per credibilitat, fins i tot per respecte— és evident que el país anirà malament. Entre altres coses perquè el Parlament anirà malament. Fins i tot anirà malament el Tribunal Constitucional, que ja hem dit que ha de ser un pilar bàsic d’un Estat ben constituït i eficaç, i que de fet és emanació dels dos grans partits polítics.

Però també entitats com les organitzacions patronals tenen esquerdes importants. I els sindicats es resisteixen a entendre que és l’hora d’una reflexió seriosa.

I aquí no acaba la cosa. Però ja n’hi ha prou.

Només vull repetir, per acabar, que Espanya ho pot superar. Que ho superarà. Però ni fàcilment ni d’avui per demà. I ho farà renunciant a la petulància.



I Catalunya?

A Catalunya la situació tampoc no és bona. Tot i que també aquí es donen fets positius i hi ha actius importants que han de fer possible una represa econòmica, social i política. Però de moment el país viu una etapa difícil.



1. Pateix una crisi econòmica que afecta durament el nostre teixit industrial, que ha estat i és la base de la nostra economia i del nostre benestar. I pateix especialment l’efecte de la crisi bancària. (Per cert, no és veritat que no hi hagi crisi bancària a Espanya.)

2. Hi ha una acció de govern deficient. S’ha dit, amb frase exacta i punyent, que més que un govern és un artefacte inestable. Amb travetes internes. Amb paràlisi per tot el que no sigui intervencionisme. Que fa molt més difícil, llarg i car fer una fàbrica o una granja en qualsevol indret de Catalunya que a Fraga, Ciudad Real o Castelló.

3. Manca de direcció i d’impuls.

4. A la societat, malestar. Desorientació i desconcert.

5. Pel que fa a l’Estatut és molt i molt improbable que el balanç de tot el procés i el seu resultat final efectiu sigui positiu.

6. A això caldrà afegir-hi dues conseqüències molt negatives: una gran i general hostilitat a Espanya envers Catalunya i la constatació que la idea positiva que molts catalans ens hem fet del que podria ser l’estatus i el paper de Catalunya a Espanya no és possible. Que no ho permet la interpretació que finalment s’haurà donat a la Constitució i, més greu, que no ho permet la idea d’Espanya que finalment ha triomfat després de la dictadura, de la Transició i de trenta anys de democràcia.



Per tant, quines perspectives hi ha? Problemàtiques pel que fa al conjunt d’Espanya i difícils a Catalunya. Ja hem dit que Espanya és un país amb molts recursos i que se’n sortirà. Però haurà de fer una cura de modèstia, de responsabilitat i de regeneració.

Pel que fa a Catalunya, tot el que ha passat significa que el projecte de combinar una autonomia important i real, i un respecte autèntic de la personalitat catalana amb una imbricació potent, constructiva i sincera de Catalunya en la construcció en l’Espanya del segle xxi ha fracassat. Un projecte que podríem dir-ne «d’inspiració d’Espriu» en el terreny espiritual i ideològic i «de Vicens Vives» en l’econòmic i polític. El model que Espanya ha triat, de fet, és el francès: centralització i homogeneïtzació radicals.

Enfront d’això, i del projecte més genuïnament catalanista en crisi, és lògic que la proposta, o com a mínim el sentiment, independentista agafi volada. Amb les incògnites que planteja, que són grans. Molt grans. I de tota mena. Però amb tot el dret moral i tota la lògica que la situació creada li confereix.

Cal dir de passada que tot això té encara una altra conseqüència negativa: la vocació i la capacitat de Catalunya, demostrades, d’actuar positivament i amb capacitat d’introduir moderació i equilibri en la política espanyola deixen de ser operatives. Ara mateix això es troba a faltar. I personalment crec que hi hauria d’haver una rectificació molt a fons per part de la política i la societat espanyoles per recuperar l’esperit d’implicació a fons i lleial que en temps no llunyans hi hagué.



Tot plegat configura una situació difícil, que els optimistes més tossuts poden esperar que es resolgui d’una manera positiva. No sabem com ni quan. Alguna cosa important s’ha trencat.

Mentrestant hi ha una cosa que Catalunya sí que pot fer i ha de fer. Que és treballar Catalunya endins. No endins en el sentit de tancament, sinó en el d’enfortir-se. D’estimular i fer rendir el nostres actius. Que en tenim. Més dels que pot semblar. En tots els ordres.

Naturalment que això requereix també defensar-se de la clara voluntat, a hores d’ara majoritària a Espanya, d’anar diluint i ofegant la nostra personalitat com a país. De condicionar cada cop més la nostra economia. D’anar provincialitzant-nos políticament. Però les nostres energies no les hem de dedicar només a aquesta defensa, tot i que és decisivament important. Les hem de dedicar, també, i molt, a governar-nos bé, a no posar-nos nosaltres mateixos bastons a les rodes, a optar per la feina ben feta, per l’excellència sempre que es pugui. A ser més fidels a la nostra identitat. A crear condicions internes de convivència. A respondre als reptes de la globalització i de la immigració en la nostra línia integradora de sempre.

Espanya no ens hi ajudarà. I els reptes objectius són grans. Però repeteixo un cop més: tenim prou actius materials, intellectuals, culturals i socials per superar-ho. Si a casa mateix tot això ho fem servir bé, i per tant ens enfortim, podrem continuar la història positiva del nostre país.



20 d’abril





UN GRAN DIÀLEG PER UN CONTRACTE NOU



Deixem de banda per uns dies el tema de l’Estatut, del fracàs (definitiu?) de l’Espriu, de la fonda crisi política i institucional espanyola, etcètera. I fins i tot de la crisi moral, perquè no hi sol haver crisi política i institucional si prèviament no n’hi ha de moral. I fem avui una reflexió serena sobre un gran repte de la nostra societat.

I quan diem la nostra societat no ens referim només a la catalana. És un repte europeu. Però alguns països europeus el tenen més ben orientat que nosaltres i ens poden servir d’exemple.

Òbviament és també un repte de tot l’Estat espanyol. I tradicionalment —i especialment durant els últims 50 anys— Catalunya ha fet aportacions molt positives a la resolució dels grans reptes espanyols. Però ara, de moment, estem fora de joc. I la nostra prioritat molt principal és recuperar-nos com a país i com a societat. Com a àmbit de convivència, d’il·lusió i d’iniciativa.



Quin és aquest repte? El de renovar el gran contracte que tota la societat necessita per anar endavant. Pels volts de 1950, a Europa es va fer un gran pacte que va abastar pràcticament tots els aspectes de la societat. I que va donar molt bon resultat durant 50 anys. Però que ara està encallat.

A Espanya aquest gran pacte es va fer durant els anys setanta. I va ser un bon pacte. Però ara també està encallat. Més greument que el pacte general europeu. Perquè en molts aspectes l’errada moral, és a dir, de respecte, de lleialtat i de joc net, de sentit del bé comú i de mútua consideració, ha estat més greu.

A tothom li caldrà baixar del burro de la barreja d’inconsistència i supèrbia per recuperar la mentalitat i l’estat d’ànim que requereix un bon pacte. O un nou contracte.

En el nostre cas —el de Catalunya—, a l’hora d’aconseguir un nou contracte que abasti tota la societat hem de tenir en compte circumstàncies particulars. Que ara podem tendir a considerar més aviat negatives, o que ho fan tot més difícil atesa la nostra situació actual. Però no és segur. Perquè ja hem donat proves al llarg de la història de ser capaços de donar impuls conjuntament a la nostra societat.

En tot cas, hem de ser conscients que amb un Estatut molt rebaixat o amputat (en cap cas com el voldríem i com el necessitem), amb una crisi econòmica de durada i d’intensitat encara no del tot previsibles, en un entorn espanyol i europeu incert, etcètera, Catalunya ha d’anar endavant com hi ha d’anar tot Europa. Una Europa amenaçada ara de pèrdua gradual de pes econòmic i polític, i que també té problemes identitaris i de valors.

Però per anar endavant Europa necessita —i Catalunya també— una renovació del gran pacte de 1950. S’han de posar al dia els mecanismes de col·laboració, les actituds de mútua comprensió, el conjunt de valors i d’actituds sense els quals una societat complexa no va endavant.

I això requereix un gran diàleg, un gran diàleg polièdric, entre tots els components de la societat. I entre tots els països, evidentment. Una multiplicació de diàlegs, animats per una consciència de necessitat, urgència, realisme i empatia (és a dir, capacitat de mútua comprensió).

Enumerem tots aquests diàlegs:



1. Entre institucions de govern i societat civil.

2. Entre partits polítics i societat civil.

3. Entre el present i el futur. I entre les exigències del progrés i les del benestar.

4. Entre joves i grans.

5. Entre conservacionisme, ecologisme i productivisme competitiu.

6. Entre homes i dones (i en algun lloc d’aquest diàleg polièdric cal introduir el tema de la família).

7. Entre instal·lats i marginals.

8. Entre gent instal·lada i nova immigració.

9. Entre els que tenen feina i els que no en tenen.



I segurament caldrien encara uns quants diàlegs més. En conjunt es tracta de dur a terme UN GRAN DIÀLEG PER UN CONTRACTE NOU.



Que a Europa cal renovar el contracte de 1950 és evident. Alguns països europeus ja ho estan fent. I, concretament, a Espanya ha entrat en crisi el contracte dels anys setanta. En crisi molt profunda en alguns aspectes. Com el de Catalunya amb la resta de l’Estat.

Però, en general, de moment sense reacció.

De vegades les crisis ajuden a reflexionar. Ara Europa ho ha de fer. Espanya ho ha de fer. I a tot arreu ho ha de fer tothom.

Tot ha canviat molt. Hi ha problemes i confrontacions que fa 50-60 anys no existien. O en fa 40 en el cas d’Espanya. I s’han capgirat moltes coses. Per exemple, actituds que semblaven o que eren progressistes fa 50 anys ara són conservadores. O reaccionàries. O bé il·lusions i estímuls que han esdevingut rutines. O problemes aleshores coents ara han desaparegut. Però seguim actuant com si fossin molt importants. O a l’inrevés, problemes nous que no hi eren.

Ara els reptes individuals i col·lectius no són els de fa 40 o 60 anys. I la justícia i la injustícia en més d’un cas han canviat d’ubicació. I els equilibris socials, i de drets i deures, reclamen una nova reflexió, com també les noves llibertats. I el sentit del compromís necessita ser reforçat. Fa 50 anys hi era més que ara. El compromís també amb el futur. Fa 20 anys l’excanceller de la República Federal Alemanya ja ho havia advertit: hi ha el gran perill, deia, que es produeixi una «Entlastung der Zukunft», és a dir, un descarregarse, un treure’s de sobre la càrrega de l’esdevenidor.

La crisi és forta a Europa. La crisi serà forta a Espanya. I ho serà a Catalunya. En el nostre cas agreujada pel tema de l’Estatut i d’una actitud espanyola hostil. I fins i tot per una crisi interna política i d’estat d’ànim. I a tot arreu caldrà actuacions urgents. Però al mateix temps caldrà que tota la societat faci una reflexió a fons sobre els punts abans esmentats. I iniciï els pertinents diàlegs. També els polítics, naturalment. Però també tots els sectors socials.

Qui ho hauria d’organitzar? En bona part la mateixa societat. Però no ho podrà fer sola. El món polític, d’una manera o altra, hi ha de participar.



Hem deixat per un altre dia el tema punyent de l’Estatut, del Tribunal Constitucional i del paper que l’Espanya d’avui vol assignar a Catalunya. Que no té res a veure amb el de fa no gaires anys. I que és molt i molt preocupant. Però els que no es resignin a deixar descansar aquest tema durant uns dies poden llegir el llibre de Germà Bel Espanya, capital París.2 Entendran bé cap on ens volen conduir.



27 d’abril





CRISI ECONÒMICA I CRISI POLÍTICA. I DE PAÍS



El llibre de Francesc Cabana La Catalunya emprenedora en imatges,3 per la documentació que aporta i per la idea que l’inspira, convida a reflexionar sobre la crisi actual a Catalunya. La crisi i les crisis. Perquè ara a Catalunya patim tres crisis. I totes tres greus.



La crisi econòmica, en el marc de la gran crisi general encara que amb característiques pròpies. Les pròpies de l’estructura econòmica catalana i pròpies també per l’especial ineptitud amb què s’ha conduït la crisi en el conjunt de l’Estat.

Però també perquè l’administració catalana pateix una barreja de confusió ideològica, d’inexperiència i de manca de cohesió. Tot plegat agreuja la crisi, i fa que Catalunya perdi innecessàriament algunes posicions. Però la base econòmica i social del país és sòlida i té una llarga tradició. I fins i tot ara que la crisi és greu es nota que disposem de molts actius humans i tècnics, materials i mentals, que ens permeten creure amb fonament que aquesta crisi econòmica la superarem. Potser amb alguna ferida molt de doldre, però en conjunt la superarem. I podrem reprendre el camí de la Catalunya emprenedora que Cabana descriu.

Hi ha també una crisi política. Hi és a Espanya, però n’hi ha una de pròpia a Catalunya. Fruit d’aquella barreja abans esmentada de confusió ideològica, d’inexperiència i de manca de cohesió governamental. Això, en un clima bastant general —és a dir, no només català— de desprestigi de la política, agreuja la ineficàcia i la pèrdua de confiança. I subratlla la carència de projecte de país. De projecte econòmic, però també de país.

I això darrer és especialment greu perquè, per raons diverses, a Catalunya hi ha també una crisi de país. Una crisi nacional. Una crisi que pot afectar la seva trajectòria històrica, la identitat, la capacitat d’acció col·lectiva, la cohesió, fins i tot la dignitat. Que pot alterar seriosament el paper i la relació de Catalunya en l’àmbit de l’Estat.

Reaccionar contra tot això és urgent. I és feina de tots. El món econòmic no es pot limitar a pensar en la crisi econòmica. Ni els sindicats en els problemes que se’n deriven en el món del treball. La Catalunya emprenedora que descriu en Cabana no fou només un país de fàbriques tèxtils i metal·lúrgiques, i de comerç. Va ser una Catalunya que va gestar una mentalitat i una acció polítiques de conseqüències grans i positives per a Catalunya (i també per a Espanya). I va ajudar al desenvolupament cultural i al reforçament i dignificació de la llengua. És a dir, aquella Catalunya emprenedora va contribuir a un triple desenvolupament: l’econòmic, el polític i el cultural i identitari. Una tríada que ara està en perill.

És tot això plegat el que Catalunya ha de defensar i salvar. I serà inútil que cadascú defensi només el seu tros, la seva parcel·la. Sabem el que pot significar recular econòmicament per la riquesa, el treball i les possibilitats de tota mena d’un país. Però sense bona política, l’economia no surarà. I sense identitat i consciència de país mancarà la il·lusió i la força moral que calen per a tota acció col·lectiva potent.

Fa uns mesos tots els diaris de Catalunya varen donar un exemple del que cal fer en casos com el nostre. Apel·lant al nostre interès i a la nostra dignitat. Al nostre respecte. Varen donar tot un exemple. Digne de ser imitat. I necessari. Amb urgència.



4 de maig





EL MOLL DE L’OS



No sabem què en quedarà de l’Estatut d’autonomia que va proposar el Parlament de Catalunya, que un cop modificat va aprovar el Congrés de Diputats i que finalment va plebiscitar el poble de Catalunya. I que està en mans del Tribunal Constitucional.

Però tot indica que el resultat final de tot plegat serà dolent, pitjor fins i tot del que els menys optimistes preveien. Fins i tot ara ja hi ha una idea bastant general que podem quedar pitjor del que preveia l’Estatut de 1979 i del que durant 30 anys havia fet possible. I això en alguns punts molt essencials. Per exemple, en el de la llengua.

Per tant, cal recordar que el tema lingüístic i el cultural són el moll de l’os de l’Estatut i de tot el moviment d’afirmació de país que ha fet Catalunya des de fa 150 anys.

La reivindicació catalanista ha tingut un component econòmic important i un component jurídic i, evidentment, un component polític i de reclamació institucional, etcètera, però molt marcadament cultural i lingüístic. El que ha estat l’element vertebrador principal —no únic, però sí molt principal— del moviment nacional català ha estat la llengua i la cultura vinculada al català.

Els que vàrem participar en la redacció del projecte d’Estatut a Sau i a Barcelona l’any 1979 podem donar testimoni que, tot i els dubtes inicials d’alguns, la llengua és el que va provocar una presa de posició més rotunda. I unànime. I quan temps després es va fer la discussió definitiva, primer a les dependències de la Moncloa i finalment al Congrés de Diputats, aquest caràcter central i nuclear de la llengua i la cultura va tornar a ser subratllat. Així com a l’Estatut basc el moll de l’os va ser el concert (i molt menys la llengua), en el català va ser la llengua (i en canvi es va acceptar deixar enfocat el tema del finançament, però pendent de ser resolt més endavant. I és veritat que no s’ha resolt bé). Si ara, per algun procediment, el Congrés de Diputats o el Tribunal Constitucional esporgués seriosament el concert, els bascos, amb tota la raó, haurien de considerar trencat el pacte constitucional. I trencat l’esperit en què es varen fundar la Constitució i l’Estatut. En què de fet es va fundar la nova etapa històrica d’Espanya. Passaria a Euskadi i en la seva relació amb Espanya allò que aplicat a Catalunya va dir el president Montilla: «Es produirà una ruptura de difícil reparació». De molt difícil reparació.

Això mateix, però amb la llengua, pot ser que passi ara en el nostre cas.



Molta gent a casa nostra ha cregut que una reivindicació basada sobretot en la llengua i la cultura —i sempre per via pacífica i dialogant i amb voluntat lleial de construir junts un Estat democràtic, plural i de progrés— com a mínim havia de ser presa en consideració, amb comprensió i empatia. Però no ha estat així. Més aviat sembla el contrari.

I és que es confirma el que vàrem advertir fa temps des d’aquestes pàgines: que el que ara estava en joc ja no era una mica més d’Estatut o una mica menys. Era veure si aprofitant la situació que s’ha creat entorn de l’Estatut podien fer-nos recular en tots els terrenys i aconseguir el gran objectiu: una Espanya centralitzada i del tot uniformitzada. Pot semblar que això està en contradicció amb el projecte oficial de l’Espanya de les autonomies, però la realitat és que, malgrat l’organització autonòmica, la concentració de poder real polític i econòmic a Madrid és creixent. I que la política d’erosió del poder real de Catalunya també ho és.

I ho és la política d’uniformització. Que certament va estar frenada durant 25 o 30 anys. Que fins i tot, en part, s’havia pogut invertir. Però que ara torna amb força i prepotència.



Catalunya ha mantingut la seva personalitat gràcies a l’esforç econòmic. Benèfic per a ella mateixa i benèfic per a Espanya. Gràcies als projectes polítics i ideològics que ha elaborat i defensat durant els darrers 150 anys pensant en si mateixa i en el conjunt de l’Estat. I perquè ha mantingut la consciència i el sentiment de país. I d’una manera molt particular la llengua i la cultura. Que a Catalunya no s’enganyi ningú amb allò que el que compta és l’economia i prou. Perquè també la força econòmica ens serà llevada si la nostra personalitat col·lectiva es difumina. Perquè sense ella deixarem de tenir una política pròpia i potent. Com de vegades l’hem tinguda. Incardinada a Espanya, útil per al conjunt, lleial i eficaç, però d’acord amb el nostre ser. Que és condició d’eficàcia.

I el moll de l’os de la nostra personalitat han estat la llengua i la cultura. I encara ho són. Hem de viure i conviure en un marc canviant, amb un gran repte demogràfic, tecnològic i social. Però això no ha de fer por. També pot ser una oportunitat. No seria el primer cop que d’un repte així en fem una oportunitat. Però a condició de no deixar de ser el que som. De ser nació per moltes coses, però sobretot en dos àmbits. Un, el de la llengua i la cultura. El moll de l’os. I dos, el de l’ensenyament pel que significa per a la llengua, per a la cultura i per a l’educació cívica. També, el moll de l’os.

Si ara l’atac es concentra en aquests camps haurem rebut un senyal inequívoc, aplaudit entusiàsticament pels uns i amb un pèl de discreció pels altres. També pels altres. Perquè hem tornat als temps de la LOAPA. Caldrà defensar-se’n. Amb rebuig categòric i ben conduït. Com aleshores vàrem fer.

11 de maig notícies bones (i una de dolenta)



És evident que Catalunya passa una època de crisi econòmica i social, política i nacional, i que això afecta l’estat d’ànim col·lectiu. I és sabut que per remuntar una situació difícil cal que la gent recuperi la confiança.

Que aplegui els recursos de què cadascú disposi, i de què en conjunt disposi el país, i totes les sensacions positives que puguin animar i estimular la gent. Sense cometre autoengany.

Durant la darrera setmana he tingut cinc experiències d’aquestes.



1. Un dinar amb gent que treballa en el camp de les TIC (Tecnologies de la Informació i la Comunicació). Gent en conjunt jove, entre 30 i 35 anys. Alguns són executius importants en empreses del sector, els altres són empresaris. Molts d’ells amb activitat a l’estranger (Europa, la Xina, Brasil). I tots ells animats. Els més joves diuen: «És cert que per als que ara som joves començar en un cert sentit és difícil. Potser més difícil que fa 20 o 30 anys. Però tenim l’avantatge que podem treballar en un camp que és nou. I que té molt de recorregut, té perspectiva, té horitzó. Amb bona preparació, que la tenim, podem fer molta feina».

En tot cas tots ells s’estan obrint camí. En el camp de la tecnologia i de la innovació. En el camp de la consolidació d’empreses, petites o grans, però competitives. En el camp de la internacionalització.



2. Una conversa amb una dona nascuda al Marroc. Que com a parla materna té el berber del Rif, i l’àrab com a segona llengua. Es diu Najat El Hachmi i viu a Catalunya des dels vuit anys. Ha passat per l’escola d’immersió lingüística. Coneix bé el castellà, i normalment parla i escriu en català. Ha escrit dos llibres: Jo també sóc catalana i L’últim patriarca.4 Sobretot aquest segon, una novel·la, ha estat un llibre d’èxit. Aquí i fora d’aquí. La traducció anglesa, per exemple, ara es presenta també a Austràlia. O sia que la trajectòria és el Rif, Vic, Granollers, Barcelona, Melbourne. O bé berber i àrab, castellà i català. O bé immigració, risc de marginació, progrés social, integració, capacitat creativa.



Un país on això és possible pot tenir confiança en si mateix. N’ha de tenir.



3. Ja que parlem d’Austràlia, la Universitat de Barcelona collabora amb la de Melbourne en programes de captació d’estudiants estrangers. Respon bé a la idea que no solament hem d’impulsar la nostra gent a sortir fora sinó que també hem de ser capaços de fer una oferta a gent de fora d’alt nivell cultural i acadèmic, tècnic i econòmic (i de qualitat de vida). Hem d’aspirar a ser un país de referència.

I de fet ja ho som en més d’un punt. Ho som en temes de biomedicina, i ho és la BGSE (Barcelona Graduate School of Economics) de la Universitat Pompeu Fabra, que capta estudiants d’arreu del món. Ho és l’Institut Català d’Investigació Química de la Universitat Rovira i Virgili. Ho són Esade i Iese, ho és l’Institut de Ciències Fotòniques del Campus de Castelldefels, etcètera. Hi ha un gran canvi en el camp científic i universitari a Catalunya. Poc conegut, però que ja està transformant la nostra societat.



4. Arran de la intervenció fa poc a Tribuna Barcelona de Josep Oriol Pujol, director de la Fundació Pere Tarrés, que treballa en el camp de l’assistència social, em deien dos representants del món de la immigració (concretament romanesos i sud-americans) que, pel que els deien compatriotes seus d’arreu d’Espanya, enlloc com a Catalunya la xarxa social d’assistència i d’ajut a la gent amb dificultat és tan densa i activa. Amb diferència. També això ho hem de posar en el nostre actiu. També això dóna sentit i dignitat al nostre país.



5. Un últim fet que ens ha de reconfortar. A la pregunta, en un sopar amb un grup d’industrials, sobre si notaven una certa reacció econòmica, un percentatge bastant alt va respondre que sí. Però tots ells tenien una cosa en comú: o bé un percentatge alt del seu negoci era exportació o bé era inversió i fabricació a l’estranger, però amb l’empresa aquí i repercutint aquí. O sia que aquell eslògan d’«el nostre món és el món» i aquella consigna que només aniran endavant les economies capaces de guanyar segments de mercat exterior han estat assumits i aplicats cada cop per més gent a Catalunya. En això el nostre país ha progressat clarament.



Conclusió: a la nostra societat hi ha efervescència. Efervescència constructiva i creativa. Això ens ha de donar confiança.

Tenim gent, tenim societat. Si no en tinguéssim, en els moments presents —difícils— el nostre futur com a país seria realment problemàtic.

Però no n’hi ha prou amb l’efervescència i la iniciativa de la societat. Del que se’n diu la societat civil. Sense això un país no progressa. O no supera les crisis. Però sense direcció i impuls polític, tampoc.

I la política pot ser dolenta. Pot ser dolenta per dos motius: per manca de traça i de competència o per falta de valors i de respecte de les normes. La notícia dolenta d’aquesta setmana té a veure amb això.

El referèndum sobre la reforma de la Diagonal5 ha estat portat amb els peus. És a dir, d’una manera incompetent. Però això no és el més greu. La incompetència pot ser arranjada buscant gent tècnicament competent. El més greu és que ha tingut un tuf molt fort de manipulació i forta utilització partidista del poder i del pressupost, molta ocultació d’una de les opcions, intenció plebiscitària del referèndum, etcètera.

Això —i altres coses semblants que han passat darrerament— posa de manifest una manca de sensibilitat democràtica. I contribueix a erosionar la confiança ciutadana. Que justament és un dels perills grossos que tenim.

Si la vitalitat de la nostra societat no és complementada amb una acció de govern que orienti, que no freni i posi entrebancs sinó que impulsi, que no difongui malenconia sinó que fomenti il·lusió, que no s’amagui sinó que doni la cara, sense dissimular les dificultats sinó assumint responsabilitats i no enganyant, si l’estil de govern queda constantment llastat per la contradicció interna i no es recupera una direcció clara i eficient, si això continua així el potencial del país no donarà fruit. I la il·lusió no renaixerà. I quedarem estancats.

Que això no sigui.



18 de maig





CADA TEMPS TÉ LA SEVA URGèNCIA



1. O les seves urgències.



Ara n’hi ha més d’una. Hi ha la urgència derivada de la crisi econòmica, que es juga en més d’un àmbit: el mundial, l’europeu, el de l’Estat espanyol i el de Catalunya. Hi ha crisi de projecte a Europa i crisi política i institucional a Espanya. Tot això d’una manera o altra gravita sobre Catalunya. I és d’això que parla aquest editorial.



Més d’un cop hem parlat del desconcert i de la desorientació que s’ha instal·lat a Catalunya. Que neixen del conflicte de l’Estatut, de la cada cop més difícil relació amb Espanya, d’una actuació de govern poc coherent, de la crisi econòmica, en conjunt d’una manera de fer poc seriosa i poc estimulant.

Superar aquesta situació que ens fa recular és urgent. I és possible, perquè malgrat tot tenim molts actius.

Com hem dit i repetit una pila de vegades. Actius en el camp de les iniciatives empresarials, en el de la internacionalització, en el de les noves tecnologies, en el de l’acció social i assistencial, en el de la recerca i la innovació. I hi ha sectors de la nostra joventut molt al dia, amb projectes i ganes. Seguim tenint una societat capaç. Una societat que podria no només resistir, sinó aprofitar el moment de crisi per posar bases de futur. Amb el benentès que qui no ho faci sortirà malament de la crisi. Sortirà amb el present malparat i amb el futur compromès.

Però a aquesta societat li manca, en conjunt, cobertura i impulsió. Li manca sensació que forma part d’un projecte dins del qual el que cadascú fa és potenciat. Li manca sensació de seguretat i de complicitat col·lectives. Li manca sobretot una acció política de país. Amb un projecte que valgui la pena, amb un compromís clar, amb prou coherència i prou seriositat per donar confiança.

Tot això no és possible sense una bona política. Ho hem dit molts cops. Ho repetirem avui amb un exemple.



2. Les fonts del Llobregat



Les fonts del Llobregat. Molta gent les ha anat a veure. Allà neix el Llobregat. A Castellar de n’Hug, a l’Alt Berguedà. Són tot un espectacle de bellesa i frescor. Però també poden ser un motiu de reflexió. Poden ajudar a entendre una cosa: què és la política i per què és necessària. I per què hi ha moments que ho és especialment.

L’aigua surt d’entre les roques, amb molta força. Tira avall, saltant de roca en roca. Escumejant. És una aigua jove i alegre. I el conjunt de roques, aigua, mates i flors fa molt bonic.

És una aigua potent. Potencialment potent. És a dir, la seva potència serà aprofitada o no. Dependrà. En el cas de les fonts del Llobregat ho ha estat.

Ho ha estat perquè molt aviat bona part d’aquesta aigua és portada cap a una gran canonada que a través d’un gran desnivell és conduïda a la vall engorjada per on flueix el Llobregat. La canonada concentra l’aigua i dóna més inclinació i més velocitat a la caiguda. És a dir, més potència. Però abans d’arribar a la llera del riu serà duta a una turbina que produirà l’energia que farà funcionar una fàbrica de ciment. És gràcies a l’aigua de les fonts del Llobregat i a la seva canonada que l’any 1902 es va poder construir la primera fàbrica de ciment de l’Estat a la Pobla de Lillet.

Diguem-ho d’una altra manera. Com l’aigua de les fonts del Llobregat el país té força, joventut, capacitat d’il·lusió, ganes de viure i de fer coses. Però si aquesta potència, aquesta ambició, no és orientada i no és canalitzada, si no se li dóna la inclinació necessària perquè agafi velocitat i potència, si no se l’orienta perquè actuï sobre el que ha d’actuar (l’equivalent de la turbina) i no es dispersi amb poca efectivitat (l’equivalent a la llera del riu), tota aquesta energia i aquesta capacitat rendiran poc.

Doncs bé, posar la canonada i posar a baix una turbina ve a ser acció política. Cal completar aquesta comparança amb un altre element. Tot això —la canonada i la turbina— no es posa per caprici. Es posa perquè hi ha un projecte, que és una fàbrica de ciment.

Amb això tenim completat el que és una acció política ben concebuda i ben canalitzada. Que com a mínim té tres components: un projecte (la fàbrica), un programa d’actuacions que l’ha de fer possible (la canonada i la turbina) i una il·lusió o una ambició positiva (les ganes de fer la primera fàbrica de ciment de tot l’Estat a l’Alt Berguedà).

Cal afegir que no tota l’aigua de les fonts del Llobregat és conduïda a la canonada. Ni ho ha de ser. Una part d’aquesta aigua seguirà baixant muntanya avall, sense canonada, lliure. N’ha de baixar prou per mantenir la vitalitat del riu. És a dir, per mantenir la vitalitat de la societat civil.

Sense l’aigua que brolla de les fonts no hi hauria riu. Com més aigua brolli més riu hi haurà. I més aigua es podrà canalitzar cap a la turbina, és a dir, cap a la creació de riquesa. I més aigua hi haurà també per mantenir viu el riu, fora de la canonada. Per seguir mantenint lliure la natura, el paisatge, la bellesa.

Només cal remarcar que ara sobretot tenim una crisi de canonada. Les fonts segueixen brollant. Una mica més o una mica menys, però són vives. Però no es condueixen bé, en la part que correspon, cap a la canonada. És a dir, hi ha una errada política.

Cada temps té la seva urgència. Cada temps té la seva errada particular, que ha de corregir. Ara a Catalunya la urgència és política.



25 de maig





ELS JOVES I LA POLÍTICA



A l’editorial de la setmana passada dèiem que el país té força, joventut, capacitat d’il·lusió, ganes de viure i de fer coses. I també parlàvem de la urgència de l’acció política. De la necessitat de canalitzar actituds, de la fortalesa dels nostres actius i de la importància de tenir projecte. De sentir que cadascú forma part, amb la seva acció i compromís, d’un projecte de realització de dimensions importants.

Tot això és un bon punt de partida. Un bagatge que anirà creixent a mesura que la política entri pels viaranys de la regeneració que la societat mateixa li exigeix. Avui la nostra societat demana als polítics —ens ho exigeix— un gran esforç de solidesa: conviccions profundes, esperit de servei, idealisme i compromís. Valors que han de facilitar que els servidors públics es percebin com a portaveus d’un compromís consistent i de llarga durada.

El poder forma part consubstancial de la política, perquè és el que permet portar a terme l’acció transformadora del projecte. Però aquest concepte del poder ben entès, amb perspectiva de servei, es pot barrejar sovint fàcilment amb l’esperit finalista del poder en si mateix, i que derivi en el fet que l’únic o màxim objectiu dels polítics sigui assolir-lo. Tota acció pública ha d’estar tamisada per un component ètic i moral molt elevat, que permeti fer de ciment d’una política coherent i al servei de la societat.

Al jove que vulgui fer política —política de veritat, en majúscula, de servei, de projecte— li farà falta tenir idees clares. Saber des del moment de partida el que s’és i el que es vol ser i fer. I valors —voluntat de servei, respecte de l’altre, sentit de responsabilitat, patriotisme i generositat— que no siguin fugaços, als antípodes del que avui es coneixen com a «valors líquids», ja que dels valors que no generen conviccions de pes no en sortiran compromisos seriosos i de llarga durada. Finalment necessitarà exercitar actituds. Coratge, tant per aguantar en temps difícils, com per saber aprofitar sense lleugeresa els moments de bonança. I l’honestedat, amenaçada sempre al llarg de la vida, però més si s’arriba a tenir poder. Poder del tipus que sigui, també polític.

Pot semblar, el fet d’enumerar les exigències que cal que conegui el jove aspirant a polític, una invitació a dissuadir-los a seguir aquesta vocació, si la tenen. Al contrari, la política és un ofici de risc. Un ofici difícil. Però també cal dir que, com deia Aristòtil, és l’ofici més noble perquè consisteix a servir la comunitat. I el filòsof hi afegia que és més noble que l’ètica, ja que la política traspassa l’aplicació individual per servir el conjunt de la gent. Com a catalans podem afegir-hi que aquest servei és doble: és a la gent i és al país, Catalunya.



1 de juny





UNA REFLEXIÓ SOBRE HONGRIA



Vàrem fer una reflexió sobre Grècia.6 Molt crítica. Molt crítica per la disbauxa que de feia anys s’hi practicava, en la qual tothom poc o molt va participar. I això agreujat per la falsificació de la seva comptabilitat pública i l’engany a la Comissió Europea.

Hem estat fent també una crítica molt a fons sobre com s’han fet les coses a Espanya, també durant una pila d’anys. I ho hem fet utilitzant la paràbola del nou ric. La de l’home, la família o el país que ha passat molts anys, dècades o fins i tot segles de gran dificultat i decadència, i que, de cop i volta, en el transcurs de quaranta anys es troba que ha millorat molt. Per mèrit propi o per sort, o una mica per les dues coses. I en poc temps. És un nou ric. Quan això passa fàcilment la persona, la família o el país en qüestió adopten una actitud petulant i volen fer pagar als que abans eren més que ells la sensació d’inferioritat que varen viure i que els havia creat un cert ressentiment. Això per una banda. Per l’altra, es llancen a una despesa desaforada i poc intel·ligent, d’ostentació més que de consolidació del patrimoni.

Tant el cas de Grècia com el d’Espanya han acabat tenint efectes negatius. Per als dos països, i de retruc per a Europa.

A Hongria ha passat quelcom de semblant. Amb la incorporació a la Unió Europea i al sistema econòmic occidental el país en general, i la seva classe política en particular, varen perdre el món de vista i el sentit de la realitat. I es va produir una situació molt delicada, que el govern socialista va ocultar. El moment àlgid de la tensió dels comptes de l’Estat, amb unes perspectives de futur immediat negres, es va produir poc abans d’unes eleccions. El govern i especialment el primer ministre varen enganyar la població. Varen guanyar les eleccions, però l’endemà mateix no solament varen incomplir les promeses fetes, sinó que d’una manera escandalosa es va saber que l’engany havia estat fet amb manca de respecte envers el país.

L’economia va seguir anant malament fins que, poc abans d’unes noves eleccions, un nou govern, també socialista, va mirar de redreçar la situació amb el Fons Monetari Internacional. Però el mal per a l’economia del país i les perspectives electorals del govern socialista ja estava fet. I l’oposició liberal va guanyar amb una majoria esclafant.

L’oposició liberal a la campanya va prometre l’oro i el moro. Va prometre sobretot rebaixar impostos i més serveis socials. Un programa impossible de complir, però entre aquestes promeses i el desprestigi del govern l’oposició va treure una majoria de més de dos terços.

Naturalment, no ha passat ni un mes que el nou govern ha dit que no es podria fer la política generosa que havia promès, sinó que, ben al contrari, hauria de fer una política restrictiva. Però per justificar aquest canvi tan radical ha hagut de dir que l’economia està molt pitjor del que s’havia dit, que el govern anterior havia fet un forat molt gros, que havia fet trampes amb els comptes, etcètera. És a dir, que el país està en una situació econòmica gravíssima. I realment ho està. Però el govern actual ho exagera per poder donar les culpes al govern anterior i desdir-se de les promeses electorals.

Tot això no és nou. No és el primer cop que passa. Aquesta vegada, però, les repercussions han estat a punt de ser més greus que de costum perquè una declaració governamental tan alarmista com la que va fer el govern de Budapest crea pànic a tota la Unió Europea, fa baixar les borses i fa pensar que si després de Grècia ve Hongria i qui sap qui més, tot el sistema europeu pot entrar en crisi. Sort que, en aquest cas, Hongria forma part de la Unió Europea però encara no de la zona de l’euro.

I sort que les autoritats econòmiques i polítiques europees varen reaccionar molt ràpidament i eficaçment. I varen deixar clar que la situació era greu, però no tant. Però durant tot el divendres passat el perill d’una crisi forta de l’euro, de les borses i de l’equilibri de països com Espanya, Portugal, Itàlia, etcètera, hi va ser.

Tot plegat per una manera demagògica, poc seriosa i poc honesta de fer política.



Des de l’inici de l’actual crisi econòmica s’ha dit i repetit que en el seu origen hi havia dues errades molt principals: el no-respecte de les normes i la cobdícia. De fet, dues errades morals. Que es manifesten de diverses maneres: l’especulació desfermada, el consumisme a ultrança, la fatxenderia, això que n’hem dit la mentalitat de nou ric, la inconsistència econòmica i social, la manca de seriositat en els afers públics i privats, etcètera. Errades que es donen a tots els camps, també en el de la política. I que s’han donat a Gran Bretanya, a Itàlia, Irlanda i Islàndia. Als Estats Units. També a Espanya. I ara a Hongria. Amb l’agreujant —i el cas hongarès n’és la prova— que la demagògia i la cobdícia d’un país —de vegades agreujada per la lleugeresa amb què s’ha tractat aquests dies el cas d’Hongria— tenen repercussions de gran amplitud.

En el gran diàleg que a Europa —i a tot l’Occident, com a mínim— hi haurà d’haver un cop superada la crisi actual, caldrà parlar de controls financers, de sostres d’endeutament, etcètera, però també caldrà mirar de recuperar el sentit ètic de la responsabilitat. Que és més difícil que establir una mena de policia financera.



8 de juny





UN ELEMENT BÀSIC DE LA POLÍTICA CATALANA FUTURA: LA SERIOSITAT



Cal tenir ben present que els anys que vénen seran difícils per a Catalunya. Ho seran com a economia, ho seran com a societat, ho seran com a nació. Ho seran per causes pròpies —i per fallades pròpies— i també per causes més generals. Vénen uns anys difícils.

També és veritat que Catalunya té molts actius. Molts més dels que la boira del moment present ens deixa veure. D’aquests actius, des dels econòmics als culturals, des dels més institucionals als més populars, n’hem parlat molts cops en aquests editorials. Avui no hi insistim, però cal que la gent els tingui presents. Que sàpiga que hi són. I que sàpiga que són actius consistents.

Però per fer rendir aquests actius i per superar la situació actual cal canviar una manera de fer, sobretot en el camp polític, i en general en el camp públic (és a dir, en el mediàtic, en el de les institucions civils del país, etcètera). Un canvi fàcil de fer. Simplement cal reintroduir la seriositat en la política i, en general, en la vida pública.

Pot semblar una proposta molt esquemàtica, massa elemental. Però això sol donaria un tomb a la política i a la societat catalanes. Perquè necessitem recuperar confiança. Necessitem no malgastar els nostres recursos ni malbaratar la nostra imatge. Necessitem ser eficaços, complidors i bons servidors de l’interès general. Tot això requereix seriositat.

Necessitem evitar que l’espectacle prevalgui per damunt de l’eficàcia i el servei.

Necessitem fer que no sigui tan difícil prendre iniciatives a Catalunya. Que posar una fàbrica o una granja o ampliar una explotació agrària no sigui més difícil a Catalunya que a molts altres indrets.

Que l’intervencionisme polític i administratiu no ofegui i no freni tantes iniciatives de tota mena. I que no les vulgui controlar.

Que l’administració no s’infli d’organismes innecessaris, de duplicacions d’àrees i d’increment incontrolat de personal.

Necessitem que la incoherència i la contradicció no dominin la nostra acció pública. En general, i menys encara l’acció de govern.

Necessitem que la nostra imatge de país doni sensació de solidesa i de feina feta més que de delit d’immediatesa poc consistent.

Tot això —repetim-ho— té un comú denominador que és la seriositat. Un concepte que inclou el sentit del bé comú, l’esperit de responsabilitat, l’exigència i l’autoexigència.

La seriositat no vol dir ni tristesa ni mentalitat reservada. Vol dir realisme. Vol dir explicar la veritat, és a dir, la dificultat del moment. Sense prometre el que no es pot prometre, però explicant el que es farà per superar la situació. I això en dues dimensions. Una, la dels objectius immediats, que no resoldran la crisi però que marquen el camí de la recuperació. L’altra, la de l’horitzó més llunyà i definitiu.

I com que cal explicar bé les coses cal estar molt a prop de la gent. No per ensabonar-los, sinó per compartir-hi la dificultat del moment. I per fer que no els passin desapercebuts els fets positius —que n’hi ha— i els motius d’esperança —que també n’hi ha.

Hi ha gent que troba divertida la política. De cara als anys que vénen, aquests que es retirin. Faran nosa i faran més mal que bé.



Vénen anys difícils. Però tant com aquests ho varen ser els primers vuitanta. O més. Vàrem tenir un atur del 22%, més que ara. Es va ensorrar gran part de la indústria tèxtil i part de la metal·lúrgica. I molts altres sectors varen quedar tocats. La protecció social no era com ara. Les pensions eren molt baixes. No hi havia la sanitat que ara tenim. I la Generalitat era políticament i econòmicament molt més feble que ara. I ho vàrem remuntar. Ho vàrem remuntar. Donant la cara i sense fer jocs de mans. Sense contradiccions constants. Amb una acció de vegades insuficient, però sempre coherent i seriosa.

És això el que ara es necessita. Tothom sap que els resultats no seran immediats. Però tothom reclama que des de totes les instàncies, i especialment des de les institucions polítiques, es treballi amb aquest estil estricte i seriós.



15 de juny





LA DESTRUCCIÓ DE L’ADVERSARI



L’any 2002 vaig fer un discurs titulat «Grandesa i misèria de la política». Deia —per convicció pròpia, però emparant-me en un text d’Aristòtil— que la política era l’ofici més noble de tots, perquè tenia com a objectiu el servei a la col·lectivitat. A la gent. A la societat. Més noble fins i tot, deia Aristòtil, que l’ètica, perquè l’ètica té un caràcter més individual i en canvi l’àmbit de la política i del servei que ha de fer és col·lectiu.

Però també deia, en aquesta mateixa conferència, que la política és un ofici que molt fàcilment pot degenerar. Segons com, el que més. Perquè conté un component molt important de lluita pel poder. I el poder —no només el polític, també l’econòmic o el social, o qualsevol mena de domini— fàcilment pot corrompre. Fins i tot el camí per assolir el poder convida a caure en maneres de fer èticament molt reprovables.

Val a dir que a la vida —tant en el terreny privat com en el públic— hi ha molta competició. Molt d’enfrontament. Però en el camp polític n’hi ha especialment, perquè l’objecte és el poder més important, és a dir, el del govern i el del més alt nivell d’autoritat. Això en teoria, perquè a la pràctica no sempre és així. De vegades el poder polític ve molt condicionat pel poder econòmic, el de determinats sectors socials, etcètera. Però en principi i com a norma el poder polític i l’autoritat que comporta constitueixen el nivell més alt de la jerarquia d’un país (o d’una ciutat). És el nivell que permet governar i prendre les decisions més transcendentals. És lògic, per tant, que sigui objecte de l’ambició de tothom que vulgui actuar i influir en la societat, en el país. Amb ànim positiu i constructiu, i amb esperit de servei. Quin goig més gran i més d’agrair hi pot haver que en el nivell que correspongui governar el propi país, o el propi poble, o la Unió Europea? Però de vegades l’ambició del poder no és tan desinteressada. Del poder, si es vol i se’n sap, també se’n pot treure profit. En benefici propi. És la degeneració que dèiem, que pot estar present des del primer moment en la vocació i l’ambició polítiques, o bé introduir-se subtilment en la ment del polític que quan consolida una posició de poder s’adona, fan que se n’adoni, que en pot treure profit personal. Que pot ser de caire econòmic o d’ostentació, o simplement d’abús de poder.



Tot això ve a tomb per fer veure, per una banda, la importància del poder i el benefici que ben exercit pot reportar a un país, i en general a una col·lectivitat, i per tant la noblesa que pot tenir l’exercici del poder. Que també, cal dir-ho, és una tasca difícil, compromesa i arriscada. I també ve a tomb, d’altra banda, per entendre que en la lluita pel poder hi hagi un component d’ambició malsana.

És, per tant, molt comprensible que la competició pel poder sigui molt aferrissada. I que no sempre sigui portada en termes èticament correctes. Que s’utilitzin armes destructives de l’adversari radicalment immorals. Que algú se salti el mínim fair play que també en una contesa política cal observar. Entre altres raons perquè si no s’observa, el joc —és a dir, la competició— degenera. Es fa inviable. S’autodestrueix. És a dir, la política es corromp i deixa de ser l’activitat que pot fer possible la direcció i l’impuls positius d’un país.

Tot això serveix d’introducció per dir que un dels senyals de degeneració de la política és que la destrucció de l’adversari arribi a jugar un paper primordial. La confrontació política no és un amable joc d’entreteniment, comporta duresa. I hi ha guanyadors i perdedors. Perdedors que de vegades ja no es refaran. Tampoc en democràcia. Però s’ha de basar molt més en propostes i projectes. I en l’exigència de conductes honorables. També en crítiques, per suposat. I es pot i s’ha de ser dur de vegades cap a aquestes crítiques. Però quan en un país la crítica ad personam i la brega constant i el menyspreu i l’acusació gratuïta o la calúmnia dominen la política, ja es pot afirmar que, en aquell país, aquesta baixarà molt i molt de nivell, que s’arrossegarà per terra. I el país anirà malament. Tard o d’hora molt malament, perquè un país que no tingui una bona política no va bé. Bona política en les normes i bona política en els valors.

Un dels senyals clars que la política ha degenerat és que la voluntat de destrucció de l’adversari jugui un paper important, o fins i tot dominant. I de vegades passa. De vegades passa que els programes i els projectes i les propostes —i fins i tot les crítiques més dures i greus si cal, però que no cauen en la calúmnia ni en la pura inventiva o el caïnisme— desapareixen, i el que domina és clarament la voluntat de destruir.

Com sigui. De destruir l’adversari. Al servei d’una campanya de destrucció s’hi pot posar enginy i intel·ligència. I fins i tot pot tenir èxit. Però aquest èxit comportarà un gravíssim desprestigi de la política i un molt seriós dany a l’interès general.

Si aquest esperit, el de la destrucció, s’imposa, no hi tornarà a haver bona política. Bona política, és a dir, política realment democràtica (la democràcia només és possible en un marc de fair play i de convivència) i política realment al servei de l’interès general.

La política que dóna preferència a la destrucció és temible. Pot fer molt de mal. Però és senyal d’impotència. Quan no es té un bon balanç o quan no es té programa ni projecte, o quan no es té tampoc capacitat d’il·lusionar, quan simplement s’és impotent, la temptació de fer guerra de desprestigi i de destrucció és gran. Com quan un exèrcit es veu enmig d’una gran dificultat i decideix fer guerra de terra cremada.

Això afebleix tot el país. Perquè crea enemistats profundes —qui parlarà en aquestes circumstàncies de política d’unitat?—, perquè destrueix el clima de diàleg, perquè l’estratègia d’atacar o fer mal i protegir-se d’una possible resposta també malintencionada ofega la política de proposta constructiva i, més encarada, d’entesa.

Mal senyal, repeteixo, si un partit que es troba amb una dificultat en comptes de reaccionar amb propostes positives es refugia en una política de destrucció i d’embrutiment. Senyal que realment ha perdut consistència i substància. Que ha quedat buit per dintre. Si el país segueix tenint vius els reflexos i clares les idees, lògicament se n’adonarà. I la maniobra pot ser contraproduent. És més, respon a l’interès del país que ho sigui.



22 de juny





LA REACCIÓ NO POT SER ESPASMÒDICA7



Sembla molt probable que la sentència del Tribunal Constitucional sobre l’Estatut de Catalunya es dicti en un termini molt breu. De dies o potser d’hores. És també criteri molt general —tant a Catalunya com a tot l’Estat— que la sentència serà molt negativa. En general i, sobretot, en temes especialment sensibles com poden ser el finançament, la llengua, la realitat d’un poble català…

Però a més d’això ja és segur que tindrà una especial gravetat en el simple fet que un Estatut votat pel Parlament català, discutit i ja rebaixat a Madrid entre el govern de l’Estat i els partits catalans, després votat i aprovat pel Congrés de Diputats i finalment referendat en referèndum pel poble català, després sigui sotmès a nova revisió per part del Tribunal Constitucional. I que pel temps esmerçat i sobretot per la manera caòtica i barroera amb què ha actuat el tribunal, per altra banda manifestament manipulat pels partits polítics espanyols, pressionat per l’opinió pública i la majoria dels mitjans de comunicació i condicionat per l’establishment espanyol, tot plegat haurà significat no solament una reculada molt greu pel que Catalunya representa. Una derrota de magnitud històrica perquè no només té un significat polític, sinó de ruptura del consens constitucional i de cancel·lació d’un projecte global espanyol.

Ras i curt, representa una ruptura política i de projecte, un engany ètic i una humiliació col·lectiva.

Això és així i no cal perdre gaire temps més a repassar com han anat les coses. És així.



Ara bé, els problemes i els conflictes no s’acaben així com així. I hem dit i repetit que Catalunya té prou actius de tota mena i prou voluntat de ser per no acceptar un judici i una situació que la condemnen a la pèrdua d’identitat i de capacitat d’iniciativa. Ja deia Vicens Vives que el que caracteritza Catalunya és la voluntat de ser. Per tant, tenim base per creure que un cop més Catalunya superarà una circumstància històrica difícil i perillosa. Però això requerirà temps i reflexió. Requerirà revisar alguns plantejaments i resoldre prèviament alguns problemes interns, propis de Catalunya.

Però l’endemà de la sentència caldrà que Catalunya, com a poble i com a cos polític —és a dir, les seves institucions— donin una resposta. Que no correspon a aquest butlletí dir quina i com ha de ser. Però sí que podem exigir —a tothom que per deure o per vocació hi intervindrà— que no sigui espasmòdica. Que no sigui un foc d’encenalls. Que l’energia no es perdi per la boca.

La trencadissa que la sentència —i tota l’actuació dels estaments espanyols dominants polítics i no polítics— haurà produït no s’arreglarà en quatre dies, ni amb quatre frases o gestos amables que no tenen cap credibilitat. Ara menys que mai.

Fins i tot pot ser que ja no s’arregli. I en tot cas, superar la derrota i la burla que tot sembla indicar que ara patirem requereix canviar criteris i plantejaments, revisar objectius i revisar maneres de fer i renovar les nostres fonts d’energia. I mobilitzar tots els nostres actius. I tot això en més d’un aspecte d’una manera radical. Tot plegat reclama una decisió col·lectiva, ferma i seriosa, al marge de fatxenderies i de visceralitats. Tot això no pot ser espectacle ni electoralisme. I no pot ser un espasme.

Hi haurà amb seguretat una primera reacció potent, a nivell popular i social, i institucional. Important i de projecció futura, sobretot si el Parlament marca clares les fites del que ha de ser el futur nacional de Catalunya. Però només si això reverteix en l’acció col·lectiva del país i té vocació de continuïtat, tant com calgui, pot arribar a ser important. És a dir, si no és espasmòdica. I si no s’acull a falses fórmules de compromís. Si s’assumeix que s’inicia una etapa nova, difícil. Poc amable. I s’entén que és més important afirmar que demanar, i la dignitat més que el regateig. I la durada més que l’espeternec.



Tot això no es podrà fer sense convicció ni fortalesa interiors. Ja més d’un ha dit que s’acosta un temps en què, l’esforç principal, Catalunya l’haurà de fer Catalunya endins. En la línia de l’esforç per l’excel·lència, tècnica, científica i cultural. I de la competitivitat. I de la integració i promoció de la immigració. I en general de la cohesió. I de la nostra identitat com a país. I que tot això ens porti a la recuperació de la nostra autoestima. I del nostre prestigi.

Això requerirà que tot el que hi hagi de positiu i responsable a Catalunya es mobilitzi. En tots els sectors de la nostra societat civil. I també en el polític. És més, ara la política —les eleccions i la manera de governar i d’administrar— serà una prioritat molt principal. I ho serà també la recuperació d’una manera no baladrera de fer política, ni només basada en l’ànsia de poder o de destrucció de l’adversari. Altrament, com podríem mantenir una acció no espasmòdica de resistència forta i tenaç?

Resistència ni exhibicionista ni tàctica. Dura i seriosa, és a dir, no fictícia. Que realment doni a entendre que les coses han canviat.



29 de juny





A LA MANIFESTACIÓ!



Encara no coneixem els fonaments jurídics de la sentència. I menys encara la seva lletra menuda, o remenuda. Que coneixent per experiència la traça i la subtilitat —realment remarcables— de l’administració espanyola, obliga a ser molt i molt prudent. De fet, molt desconfiat.

Però pel que ja en sabem, la sentència, en temes molt importants com són l’administració de justícia, el finançament i el tema tan determinant del règim lingüístic, o serà simplement molt negativa o tindrà uns punts d’ambigüitat que per experiència sabem que acaben essent utilitzats contra els nostres interessos i contra components molt bàsics de la catalanitat.

Però hi ha altres elements negatius a tenir en compte.

L’oposició contra l’Estatut s’ha acompanyat d’una campanya que no s’ha limitat als aspectes polítics i jurídics, sinó que ha tingut una dimensió mediàtica, intel·lectual i ciutadana de gran intensitat. I de gran amplitud, és a dir, ha estat molt general. Que si a hores d’ara en els ambients polítics sembla que vagi una mica de baixa és perquè consideren guanyada la batalla. Perquè hipòcritament volen fer veure que no ha passat res.

La consideren prou guanyada per tornar a fer apel·lacions interessades i partidistes al seni catalán però sense poder amagar un punt de displicència. Perquè és displicència que en Rodríguez Zapatero digui textualment «habrá que transcurrir algún tiempo para que cicatricen los rasguños que la controversia política ha abierto». No. En tot aquest procés no hi ha hagut només unes quantes rascades, com les que pot tenir un cotxe que s’arramba a un altre cotxe. Hi ha hagut una topada seriosa entre dues idees del que ha de ser el paper de Catalunya dintre de l’Estat i sobre la garantia que té dret a tenir referent a la seva identitat, és a dir, a la seva personalitat diferenciada. Hi ha hagut una topada que ha afectat els motors dels dos cotxes. I especialment el nostre, que no és un cotxe blindat.

Qualificar-ho de rasguños denota un menyspreu semblant al de l’amo del Ferrari, d’aquests que tenen alguns nou rics, que topa amb un cotxe més modest (que, naturalment, és el que en surt més perjudicat) i baixa del cotxe i amb posat paternal diu: «No ha estat res, una rascadeta. Podem continuar». «Y vaya usted con Dios, buen hombre.» És una actitud que oscil·la entre la insensibilitat i el cinisme.

Però a part de les conseqüències concretes que la sentència pot tenir sobre el règim lingüístic, sobre el finançament, sobre els símbols nacionals, sobre l’administració de justícia, etcètera, hi ha un altre punt cabdal. I que tot el procés de l’Estatut i també tot el que s’ha produït durant quatre anys entorn del Tribunal Constitucional ens recorden, i és que el que hi ha en joc va més enllà. I que realment el que es discuteix és la pervivència i l’operativitat de Catalunya com a poble amb personalitat pròpia. Dintre d’Espanya —l’Estatut no és independentista—, però amb personalitat pròpia. Reconeguda i operativa.

I en aquest sentit per una banda hi ha la sentència, que quan la coneguem del tot sabrem si haurà estat una castració només química o també física, però que en qualsevol dels casos haurà significat una retallada substancial de l’Estatut. I per una altra banda hi ha el clima creat entorn de la sentència i que desgraciadament afecta la gran majoria de l’opinió pública espanyola que sota una forta pressió política, intel·lectual i mediàtica molt general ha anat virant cap a una forta hostilitat envers Catalunya.

La responsabilitat d’això correspon en gran part al PSOE. Com es diria en castellà, por dolo o por imprudencia temeraria. Probablement per una barreja de les dues coses, per malícia i càlcul i per frivolitat i mentalitat de pícaro.

Això no treu que la reacció del PP sigui cínica. Del PP que ara —a nivell espanyol i també català— fa cara de no saber de què va. I de desfacedor de entuertos. Però que és qui va presentar el recurs. Els coneixem prou bé per saber que per doctrina i visceralitat són radicalment contraris al fet que Catalunya sigui res que estrictament no sigui una província sense personalitat pròpia. Ni cultural ni lingüística ni política ni per sentiment.

A tot això cal donar resposta. Democràtica, pacífica i positiva, però rotunda.

Una resposta que s’haurà d’articular de diverses maneres i etapes, però de la qual la manifestació del dia 10 de juliol ha de ser la primera prova.8 Per tant, ha de ser una manifestació massiva, molt massiva. Molt potent. I evidentment, ordenada, cívica i respectuosa.

Un país com el nostre que vol encarrilar les reivindicacions per camins de civisme, diàleg i mobilització ciutadana no pot fallar en la utilització d’aquestes armes pacífiques i democràtiques. Si no les utilitza bé i amb èxit fracassarà penosament. I ho farà en punts essencials: la reivindicació de la seva dignitat, el respecte dels altres i l’autoestima. I donarà la raó als que diuen, al PSOE i al PP, i de fet al conjunt d’Espanya, los catalanes protestarán un poco, pero no harán nada. O aquells que, també despectivament, amb sorna diuen, quan se’ls recorda algunes grans manifestacions a Barcelona, sí, pero solo saben manifestarse bien por causas ajenas.

Cal per tant subratllar al màxim la importància d’aquesta manifestació. Perquè és cert que la manifestació no canviarà la sentència i menys encara els objectius de centralització a fons i de gradual arraconament i afebliment de la personalitat catalana. Però sense tots aquells factors de respecte per part dels altres —ara no ens en tenen— i de pròpia autoestima —que ara ens podria fallar— no serem capaços de defensar la causa i els interessos de Catalunya, aquí i a Madrid, i a Europa.



Perquè és veritat que l’Estatut no haurà significat una solució estable de l’encaix de Catalunya a Espanya. Que és el que es va pretendre.

És més, és molt i molt probable que l’hagi complicat. Per tant, caldrà seguir lluitant per Catalunya en tant que nació, en tant que llengua i cultura, en tant que poder polític i possibilitats econòmiques, en tant que societat cohesionada, convivencial i integradora, en tant que país capaç d’adquirir qualitat en tots els ordres i de fer-ne ús.

Però tot això vindrà l’endemà del 10 de juliol. Perquè ja vàrem dir fa només vuit dies que la reacció contra la sentència no podia ser espasmòdica, sinó persistent. Aleshores, i amb l’impuls que ens ha d’haver donat la mobilització, caldrà urgentment posar-se a treballar no per tapar els rasguños que diu en Rodríguez Zapatero, sinó per a recuperar la força i la il·lusió col·lectives que havíem tingut, per recuperar també la seriositat i l’autoexigència, per a fer front al moment difícil que en molts aspectes vivim —econòmic i social, sobretot.

Per fer sentir la força política i moral de Catalunya amb tota la seva potència. Que és molta més que la que la gent curta de memòria i obsessionada per les lluites caïnites que governa o vol governar Espanya es pensa. I que no s’adona que les coses no són com fa uns quants anys.

A condició, és clar, que Catalunya també s’adoni que no se’ls pot tenir confiança i que se senti forta.

6 de juliol voluntat de resistència. i la llengua



Sobre la sentència del Tribunal Constitucional sobre l’Estatut aquests dies hi ha tota mena de comentaris i interpretacions. I en aquest editorial prescindirem de fer-ne la llista. Perquè no és un escrit d’especialista ni per a especialistes, sinó de definició del que això, més enllà d’argúcies, representa per Catalunya. I ho farem amb un parell d’arguments ben breus i condensats i molt tècnics. D’un catedràtic de Dret Constitucional, el professor Joan Vintró de la Universitat de Barcelona.9

Hi ha altres textos semblants, però aquest és, repetim, especialment precís. En referència als fonaments jurídics de la sentència parla d’«aquellos que supuestamente son meramente interpretativos de los artículos estatutarios pero que en realidad llevan a cabo un vaciamiento completo del contenido del precepto». O bé «el Estatut se invalida en buena medida como instrumento normativo para profundizar en el autogobierno». Té tot el sentit, per tant, que l’article porti per títol «Un paso atrás».

D’això, i del clima polític i de la mentalitat generals a Espanya, es pot concloure —sense per desgràcia perill d’equivocar-nos— que entrem en una etapa de forta pressió sobre i contra Catalunya. Molt global, és a dir, que va des del finançament fins a les competències i també a la llengua.

La resposta de Catalunya ha tingut una primera expressió —potentíssima— amb la manifestació del dia 10. Repetim, potentíssima. Però n’haurà de tenir d’altres. Unes, evidentment, de caràcter polític. Aquí i a Madrid. Unes altres de redefinició del projecte catalanista. És a dir, d’allò que des d’aquests editorials ja fa temps que plantegem: atès que s’ha esguerrat el projecte que el nacionalisme majoritari —i de fet Catalunya en el seu conjunt— ha defensat des dels anys seixanta, i molt especialment a partir de la Transició —basat en una entesa i un encaix fructífers—, quin ha de ser ara el projecte de país?

Un interrogant en un moment incert. Menys incert ara que abans de la manifestació del dia 10. Però encara no del tot definit. Però en tot cas sabem una cosa i és que la postura de Catalunya haurà de tenir un element bàsic: la voluntat de resistència.

Amb això sol, només amb resistència, no n’hi haurà prou. No anirem endavant. Però la resistència, el «no serem moguts», la defensa de la identitat i alhora de la convivència i la cohesió, això és fonamental. I hi juguen diverses coses. Una d’elles, molt principal, la llengua. La llengua catalana. Que amb envestides brutals o atacs subtils és un objectiu molt principal de la mentalitat, del pensament i de la política dominants a Espanya. Per tant, un punt fort bàsic de l’actitud de resistència que hem de tenir és la llengua.

També en això utilitzarem una cita de gran autoritat. La de Jaume Cabré, Premi d’Honor de les Lletres Catalanes d’enguany, l’escriptor català de més ressò mundial (400.000 exemplars de Les veus del Pamano en la traducció alemanya). Són paraules tretes del discurs amb motiu de la recepció del premi, el dia 16 de juny de 2010.

Comença parlant com a escriptor: «L’escriptura és un afer de l’ànima. Per això, per a l’escriptor, la llengua és la seva pàtria». Però tot seguit passa a un àmbit més general. «Assegurar la pervivència de la llengua per a mi ja és una raó de pes per a treballar per la independència política del país. Que tampoc no en garantirà la pervivència, però que hi ajudarà. Sé que no estic sol, en aquest anhel: a més de les raons de dignitat política, social i històrica, vull una llengua que no hagi d’estar lluitant amb l’aigua al coll per sobreviure; vull que visqui en pau en igualtat de condicions amb les llengües que tenen un estat propi que les defensa, les protegeix, les alimenta, les enalteix i prestigia. Vull una llengua que no hagi de demanar ni perdó ni permís pel sol fet d’existir; no vull que li discuteixin les poques i tímides lleis que la protegeixen; vull que els seus parlants visquin sense els complexos que els porten a l’autoodi i la renúncia lingüística perquè no es molesti el veí o, encara pitjor, per una pretesa i malentesa bona educació. Vull que la meva llengua sobrevisqui amb salut en aquest món de la globalització uniformadora i no vull haver d’estar parlant constantment d’aquest tema.»

Que la identitat de Catalunya —i la llengua n’és un component essencial— pugui ser assegurada només a través de la independència pot ser objecte de discussió: ja ho hem dit. Però és cert que ara moltíssima més gent que abans ho veu així. I és lògic i just que sigui així. Perquè la línia d’una fèrtil i lleial convivència ha estat estroncada.

És un moment, per tant, en què és clar que hi ha una cosa a fer. Com hem dit: resistir. Sobretot en aquest camp de la llengua. Amb més convicció que mai. En el parlar, en escriure, a l’escola, a l’administració, en el dret a ser atès en català. Caldrà resistir en molts altres camps. Perquè ja està clar que l’objectiu de l’actual ofensiva espanyolista és conduir Catalunya cap a un camí que de mica en mica —més aviat de pressa que a poc a poc— ens porti cap a la dilució de la nostra personalitat com a poble. Però aquest punt de la llengua és un dels més decisius. O el més decisiu.



13 de juliol





EL QUE CATALUNYA ARA NECESSITA



Els fets d’aquestes últimes setmanes han tornat a plantejar el tema de la unitat.10 De la unitat de tot Catalunya. De la unitat per sobre de tot. De la unitat com a gran remei. Amb un resultat polític mediocre. I amb un cert desencís general.

Ens equivocaríem si de tot plegat només en traguéssim conclusions negatives.

Primer, perquè la manifestació del dia 10 fou un gran èxit. Molt gran. I fou unitària almenys en dos punts: la defensa de la dignitat del país i el rebuig del projecte d’Estat tal com a hores d’ara el plantegen la classe política i tot l’establishment intel·lectual i mediàtic, econòmic i social espanyols. Amb matisos, però de fet un sol projecte.

La manifestació va ser un èxit. Un gran èxit. Que res pot desvirtuar perquè amb ella es va instal·lar en el carrer un enfocament del catalanisme més potent i exigent del que fins ara hi havia hagut.

L’error és creure que aquella manifestació garantia que Espanya en faria cas, o que simplement en prendria nota seriosament. De moment no és ni serà així. Era de preveure. La manifestació va ser l’inici d’una nova etapa. I un inici, per més espectacular que sigui, Espanya de moment l’ignora. O ho fa veure.

Aquest és un primer error. Poc greu. El segon, més greu, és ferse la il·lusió que la manifestació haurà creat les bases d’un moviment unitari i transversal, amb tota la gent que és catalanista, o que ho fa veure. I això produeix decepció, perquè s’ha instal·lat la idea que només amb la unitat, que només amb una unitat que englobi tothom o quasi tothom podem aconseguir llibertat i poder per Catalunya. Un autogovern de debò, fort políticament i econòmicament. Que serà o no la independència, però que ens donarà capacitat de formular un projecte de país propi i ens garantirà la continuïtat de la nostra identitat.

I és veritat que amb una unitat ben consolidada, això és més fàcil d’aconseguir. Però, com es fa la unitat? Com s’aconsegueix la unitat de tot un poble, o d’una part molt important i majoritària d’un poble?

No es fa cridant «unitat, unitat» a cada cantonada. No es fa només amb reunions sota el lema «entre tots ho farem tot». Es fa amb lideratge.

Es fa amb lideratge.

La unitat es fa quan en un país hi ha un grup —polític, ideològic, social, etcètera— prou fort, amb idees prou clares i prou convicció i prou seguiment per marcar uns objectius i un full de ruta. No per imposar-los, sinó per oferir-los al conjunt del país com la millor proposta.

Una proposta que no ha de ser excloent, que ha de ser generosa envers el conjunt del país, o com a mínim envers una clara majoria del país. Però que ha d’exercir lideratge.



Ara aquest grup a Catalunya no hi és. Ara es pretén governar Catalunya sobre la base de tres projectes. Tres projectes contradictoris, que es fan la guerra entre si. Que es fan constantment la traveta. Que es contraresten i que per això molt sovint sumen zero.

Un país no pot funcionar així ni pot forjar una unitat. Perquè qui ha de fer la proposta d’unitat ja d’entrada no disposa de conformitat interna ni d’autoritat i credibilitat.

Un país pot assolir un grau important d’unitat si algú li proposa un projecte —un, no tres—, si aquest projecte és independent —és a dir, si no està subordinat a centres de decisió externs al propi país— i si el formula un grup de gent —un partit, un moviment social— capaç d’obtenir un suport popular important. Si a això hi afegim un discurs capaç d’il·lusionar i d’inspirar confiança, i si a més el grup en qüestió és generós, és a dir, es posa al servei del conjunt del país i no només dels seus addictes, aquest grup podrà assolir un grau d’unitat —no de tothom, potser— però quantitativament i qualitativament prou important perquè el país pugui defensar els seus interessos, el seu autogovern, la seva identitat amb unitat. Amb una unitat real i efectiva.



Posarem dos exemples molt lligats a la nostra història i relacionats amb aquest tema.



L’Estatut de 1932 va ser votat massivament pel poble de Catalunya. Es podria dir que va ser fruit de la unitat política i emocional del poble català. Però realment qui el va impulsar va ser Esquerra Republicana. Amb el president Macià al capdavant. Hi havia un sentiment general a favor de l’Estatut i és cert que s’hi va afegir la gran majoria del poble. Però no com a resultat d’infinites reunions entre partits, i partidets, sinó perquè hi hagué un partit que es va posar al davant i va aconseguir un gran suport popular. I tothom s’hi va afegir, o com a mínim va deixar fer. No es va desenganxar.

I l’any 1982 la defensa de l’Estatut de 1979 contra la LOAPA, tampoc no va ser unitària. De bon tros. La va fer el govern de la Generalitat, molt sol, minoritari en el Parlament i amb forta oposició política i mediàtica a Catalunya mateix. Amb el suport, això sí, d’organitzacions cíviques catalanistes. El govern va ser conscient d’aquesta situació, però va tirar pel dret amb un discurs potent i la mobilització popular. I se’n va sortir. I a les eleccions següents va treure majoria absoluta.

O podríem posar un exemple, especialment sorprenent, el de la reunificació alemanya. Que va tirar endavant el canceller Helmut Kohl no pas perquè tot el Bundestag la reclamés. Hi havia moltes reserves entre els liberals i els socialdemòcrates. I hi havia molta oposició soterrada en molts països de la Unió Europea (de fet només Felipe González va donar-li un suport decidit). Però el canceller va marcar un full de ruta, va actuar i amb el suport de molta, molta gent, però de bon tros no unànime, el va tirar endavant. I s’ha consagrat com una gran figura alemanya i europea.



Ara Catalunya necessita el màxim d’unitat possible. Però el que no ha de fer és, per fer més extensa la unitat (o aparent i fugaç unitat), fer-la a qualsevol preu. Hi haurà la unitat que hi hagi, com més millor. Però el decisiu serà que hi hagi algú capaç de tenir un projecte, un programa, un to de convicció i una actitud decidida que convenci a molts. I que a d’altres no tan convençuts els mereixi respecte i els obri una expectativa.

El decisiu serà que hi hagi un grup polític electoralment i socialment poderós, amb lideratge i amb voluntat d’exercir lideratge. És a dir, d’assumir i d’exercir responsabilitat i de tenir un concepte ampli del país i de la gent del país. De ser generós.

Capaç, per tant, de compartir responsabilitats, però sense refugiar-se en la passivitat i els entrebancs dels altres per no prendre decisions i anar endavant. Un grup valent, per tant.

És el lideratge —de persones i d’un grup— el que ens donarà el grau d’unitat efectiva —efectiva, no verbal— que Catalunya URGENTMENT necessita.



19 de juliol





LA MANIFESTACIÓ (ÚLTIM CAPÍTOL)



La manifestació del dia 10 pot ser que a alguns els hagi deixat un regust agredolç. I en part s’entén. Però ben mirades les coses, fins i tot amb criteri crític i exigent, la manifestació fou un gran èxit que repercutirà en el temps. Haurà marcat una fita. En primer lloc pel volum. Segur que no vàrem ser un milió i mig. Ni un milió cent mil. Vàrem ser 800.000? O només 700.000 mil? Encara que només haguéssim estat 600.000.

A la gran manifestació de Martin Luther King a Washington, que va marcar un abans i un després en la lluita contra la discriminació dels negres, varen ser 500.000. Amb gent vinguda d’arreu dels Estats Units. Repetim: d’arreu dels Estats Units.

Gent seriosa acostumada a avaluar manifestacions —que també n’hi ha, i que no solen ser ni la Guàrdia Urbana ni els organitzadors de la manifestació, la que sigui— han equiparat la manifestació del dia 10 amb la que segons ells va ser la més gran que hi havia hagut a Barcelona, la que es va fer contra la guerra de l’Iraq. Més gran fins i tot que la mítica manifestació de l’Onze de Setembre de 1977. Per tant, va ser una molt gran manifestació. Per aquesta banda, estiguem tranquils i contents. Per aquesta banda no estaria justificat el regust agredolç.

Ho podria estar —i s’entén— per les discussions i desacords que després hi ha hagut entre els partits, tant al Parlament català com a les Corts espanyoles. Però això no invalida l’èxit i el significat de la manifestació.

Per dos motius:

Primer: Perquè no ens hem d’obsessionar amb una idea perfeccionista de la unitat. Que només s’aplica, aquí i arreu, en casos, circumstàncies i moments molt excepcionals. I encara gairebé sempre molt fugaçment. I no sempre amb èxit per la causa que es defensa.

Segon (i això és el més important): El que els molts centenars de milers de catalans, una multitud del tot fora del que és corrent, varen deixar clar el dia 10 és que alguna cosa ha canviat en el sentiment col·lectiu català. Alguna cosa respecte a nosaltres mateixos i alguna cosa respecte a Espanya. I que aquest canvi no és superficial ni serà fugaç. Ni afecta només un sector catalanista radicalitzat (políticament o només sentimentalment radicalitzat). No representa una total unanimitat catalana, i és lògic. Però és molt difós. Toca molta gent i molt diversa. Molt més que la de l’1 de desembre de 2007, molt gran també però de lluny no tant com la del dia 10, i sobretot —i això marca una diferència molt gran— molt més unicolor.

La del dia 10 va ser una manifestació de tres generacions —avis, pares i néts. És a dir, de llarg recorregut. Amb quasi totes les sensibilitats polítiques que hi ha a Catalunya. I de fet, també, amb molta gent no gaire polititzada. Amb una presència de gent castellanoparlant sensiblement més alta que, per exemple, a la del 2007. Amb presència del món sindical, i no només de les cúpules dirigents. Amb més gent més radicalitzada que mai (el crit d’independència fou dominant), però amb molta, moltíssima gent, que sense ser-ho tant diu prou al tracte que Espanya ens dóna. Gent que diu prou.

I això quedarà. Deixa marca. Per això diem que hi haurà un abans i un després.

O que hi pot haver un abans i un després. Que hi sigui o no ja no depèn d’apel·lacions dramàtiques, però poc consistents, a la unitat. Una unitat sempre, aquí i arreu del món, és difícil, sovint fugaç. Depèn que algú sigui capaç de tres coses. Primera, interpretar el moment i la tendència. Segona, tenir prou força pròpia. Tercera, tenir discurs i capacitat de generar confiança i il·lusió, que són garanties de continuïtat. I prou valentia.

Al començament dels anys vuitanta vàrem tenir el conflicte de la LOAPA, que s’assemblava molt a l’actual de l’Estatut, del TC, del PSOE i del PP. Es tractava, també aleshores, d’imposar una visió harmonitzada de les autonomies, que de fet consistia a rebaixar la de Catalunya. Era una llei pastada i pactada a Madrid conjuntament per UCD (és a dir, el govern espanyol), el PSOE i l’Aliança Popular de Fraga.

La Generalitat va lliurar una batalla potent contra la llei en un triple camp: el jurídic, el polític i el de mobilització popular. Però al país no hi hagué unitat. El PSC i UCD no s’hi varen oposar. Varen seguir les instruccions de Madrid. De fet, el govern de la Generalitat només podia comptar amb total seguretat amb CiU. I amb el suport de grups i entitats de la societat civil catalanistes. I tanmateix va plantar cara, amb una manifestació de molt tros no tan important ni tan global com la del dia 10. Però important. Va plantar cara amb determinació, intel·ligència i sensibilitat envers la gent. Interpretant el sentir de la ciutadania. Senzillament, va exercir lideratge.

Si hi ha lideratge és possible, o probable, que hi hagi unitat. O com a mínim prou unitat per ser eficaç. Si no n’hi ha, totes les reunions, conciliàbuls, discussions i discursos pomposos sobre la unitat seran inútils.

I ara som a Catalunya en un moment en què després d’un llarg procés més aviat de fragmentació, de multiplicitat de projectes aparentment confluents però de fet divergents, i en tot cas de lideratge poc eficaç i per tant de manca d’unitat efectiva, hi pot tornar a haver lideratge. Hi serà si pot disposar d’una força política i social important. Lògicament no disposarà del suport de tothom. Ni cal proposar-s’ho, perquè no és possible. Però ha de ser la força clarament més important. I amb més iniciativa. I amb més discurs. I amb més capacitat no només d’actuar en el tema de la relació entre Catalunya i Espanya, sinó també de treure Catalunya de l’empantanegament econòmic i social. Ha de ser també una força generosa. No podrà incloure totes les sensibilitats ni totes les opinions però ha de ser capaç de tenir-les en compte. No per mercadejar, sinó evitant actituds estrictament partidistes. És a dir, no ha de ser presonera de les discussions ideològiques tradicionals i ha de pensar sobretot en el conjunt del país.

És això el que necessitem. La manifestació queda enrere. Ja ha fet la seva feina. Ja ha marcat un abans i un després. La relació política i mental amb Espanya ja no tornarà a ser la mateixa. I tenim problemes molt seriosos, polítics, econòmics i socials. I una pressió forta sobre la nostra identitat, des de la llengua al prestigi i al respecte de les nostres institucions. Tot això reclama lideratge. I un grau suficient —i real, no fictici, ni que falsament englobi tothom— d’unitat. Que només un lideratge fort pot proporcionar.

Que això sigui realitat es decideix a les eleccions de la tardor. La pregunta és: qui té possibilitats de construir un lideratge així? Prou fort per resistir, però també per marcar ruta. En la qüestió nacional, i també en la política de cada dia. Com correspon a un règim democràtic, la resposta serà múltiple, però si el cos electoral no percep que aquesta vegada el repte que tenim és dotar-nos d’una força capaç de liderar en el camp nacional i en l’econòmic i social, caurem en la indefensió.

En aquestes eleccions tornarà a ser important el vot útil. Hi ha eleccions que es poden fer sota el signe de la dispersió democràtica. Primant la diferència i el matís. N’hi ha, en canvi, en què, tot respectant la diversitat pròpia de la societat, el bon funcionament de la democràcia, la defensa del país i el progrés social i econòmic reclamen que el vot popular faci possible un lideratge. Faci possible que algú sigui capaç d’impulsar el país.

Aquestes eleccions seran eleccions de vot útil.

I amb això posem punt final al tema de la manifestació. Que ja ha fet la seva feina. Una feina que quedarà en la consciència de la gent. I un bon lideratge ha de ser capaç de treure’n profit.



27 de juliol





QUIN ÉS EL REPTE? (1)



Ho hem explicat molts cops. I ho tornarem a explicar. No pas perquè ens entenguin fora de Catalunya. Perquè ja ho hem explicat molts cops, i inútilment. Sinó perquè com a mínim nosaltres, els catalans, ho tinguem clar. I perquè tenir-ho clar és condició per poder actuar eficaçment en el moment actual, que és difícil.

Quin ha estat i és l’objectiu del catalanisme? I quina ha estat la base intel·lectual i cultural i de sentiment del catalanisme?

Ha estat la defensa i afirmació d’una personalitat col·lectiva. De Catalunya. Durant molt de temps es va dir que era el fet diferencial, una expressió ara no tan freqüent. Però que continua tenint tota la validesa. Perquè si del que es tracta és de defensar Catalunya és perquè té una personalitat pròpia. I si té una personalitat pròpia és que és diferent. Una personalitat basada en la llengua, la cultura, la història, les institucions, el dret civil, un sentiment de pertinença i una voluntat col·lectiva manifestada repetidament a través de la història. I perquè tot això també repetidament a través dels segles, i recentment durant el segle xx i ara mateix que som al xxi, ha produït projectes col·lectius ambiciosos i de qualitat, arrelats al propi país però amb capacitat de projecció en el temps (és a dir, amb projecció de futur) i en l’espai, Catalunya enllà (a Espanya i a Europa).

El moll de l’os del que el nacionalisme català defensa és això: la catalanitat del país i la capacitat de poder crear, sobre aquesta base, un país d’alta qualitat social, cultural i humana.

I ho fa convençut que un país no pot potenciar el progrés collectiu i individual si no té ben consolidada, reconeguda i garantida aquesta personalitat pròpia i la capacitat d’actuar al servei de la seva gent.

Per tant, no ens confonguem: la prioritat és salvar el ser de Catalunya. D’aquí en deriva la necessitat d’un reconeixement polític que encaixi amb aquesta personalitat i que li asseguri aquell grau de poder polític i administratiu que a tot col·lectiu —a Catalunya en aquest cas— li cal per al desenvolupament d’aquesta personalitat col·lectiva i per al servei que ha de fer a tots i cadascun dels seus ciutadans.

Per tant, a l’hora de valorar el règim polític, administratiu i econòmic que hi haurà a Catalunya el que cal és veure si permet aquest reconeixement i aquesta capacitat de desenvolupar-se i d’impulsar un projecte al servei de la seva gent.

Ja queda clar que no és així.



Tot el que ha passat durant aquests darrers anys deixa clar que el concepte que a Espanya torna a ser dominant és el d’un estat molt centralitzat políticament, administrativament i econòmicament. I el més homogeni possible. El fet col·lectiu català —que sempre els ha fet molta nosa— no el poden liquidar en pocs anys, com han escapçat molt seriosament el sostre autonòmic en un tres i no res, perquè no és només un fet jurídic o administratiu, sinó també polític, cultural, de sentiment i de consciència. Però ara tornen a creure —després d’uns anys de recuperació catalana— que potser estan novament en condicions d’anar arraconant Catalunya i d’anar-la escapçant greument.

Aquesta és una batalla que requereix tenir clars els objectius bàsics. L’objectiu bàsic és mantenir la personalitat de Catalunya. No per fer-ne una peça de museu, sinó perquè pugui ser un poble sòlid, creatiu, integrador i cohesionat, capaç de fer servei a la seva gent. Un poble que mantingui els seus elements bàsics d’identitat, com són la llengua pròpia i una cultura de qualitat vinculada a aquesta llengua. I un poble, per tant, que disposi dels elements competencials i financers necessaris per dur a terme aquesta tasca.



La identitat, la cohesió i la creativitat d’un poble reclamen uns reconeixements i unes competències que són també les que en podríem dir tradicionals —és a dir, les que es reclamaven fa cinquanta anys—, però que l’evolució de les últimes dècades fa necessari reforçar.

Durant els darrers 10-15 anys —i sobretot del 2000 ençà— els canvis que hi ha hagut a la nostra societat —i en realitat arreu del món— han estat extraordinaris, i a més molt ràpids. Podríem dir que el món s’ha fet petit i el temps s’ha escurçat.

Tot just fa 16 anys que van aparèixer els primers telèfons mòbils i només en fa 13 que internet va començar a comercialitzar-se i a entrar a les cases. El paper tan decisiu de les TIC és recent.

I tot just fa una vintena d’anys que el fenomen de la globalització va començar a deixar-se sentir amb força, tant en l’aspecte econòmic com en el cultural i lingüístic, com en el polític i en les identitats. Tots els països i totes les identitats del món han hagut d’adaptar-se a aquestes transformacions radicals. Tothom, però sobretot els més petits i menys protegits, han de poder prendre mesures que preservin la seva identitat i alhora els permeti aprofitar les oportunitats que les noves tecnologies i la globalització ofereixen. Ho necessiten i hi tenen dret.

Afegim-hi l’acceleració del fenomen migratori. Que es dóna a molts països i continents. Que està ja esdevenint un fet central en la política, la convivència i el sentit d’identitat de molts països europeus, asiàtics i dels Estats Units, i també del Canadà i d’Austràlia. I poc o molt de molts més. I que per a Catalunya representa un repte de la màxima importància. Un repte vital. Del tot decisiu de cara a la seva comunitat com a poble —és a dir, amb personalitat pròpia, aquella personalitat pròpia que cal poder defensar i mantenir si aspirem a tenir una actuació positiva com a país i, sobretot, de servei a la gent del país.

Dos punts, per tant: llengua (i la cultura vinculada al català) i immigració (i la possibilitat d’integració i de bon funcionament de l’ascensor social), que l’estatus jurídic i polític de Catalunya ha de tenir plenament reconeguts.

Pel que fa a la llengua això significa que la legislació ha de donar al català aquella consideració que en la pràctica no el deixi en una situació d’inferioritat social que faci difícil la seva acceptació per part de tots els ciutadans de Catalunya. No és perquè sí que segons l’Estatut el català no és només llengua oficial de Catalunya, com ho és el castellà, sinó també llengua pròpia. És a dir, la que confereix personalitat pròpia a Catalunya. O hi contribueix en gran mesura. És a dir, el legislador —i la voluntat del poble català— ha conferit a la llengua catalana una consideració especial perquè és ella, i no el castellà, la que és la base de la personalitat pròpia de Catalunya.

Hi ha altres temes bàsics si volem afrontar amb certes garanties la pervivència de Catalunya. Perquè és d’això del que es tracta. El tema del finançament continua mal resolt malgrat els acords dels anys noranta i de 2001, i malgrat el sistema que s’ha establert arran de l’Estatut. Seguim amenaçats d’una situació d’escanyament. I això tindria una repercussió general molt negativa sobre l’ensenyament, la sanitat, els serveis socials, la policia, la justícia, etcètera. I, evidentment, sobre el desenvolupament econòmic: la indústria, l’agricultura, les infraestructures… I sobre recerca. Finalment sobre la valoració de l’autogovern català. Que, per altra banda, el dia que es trobi ben ofegat quedaria indefens davant del poder central.



Ara bé, la defensa de tot això no solament requereix acció política i legislativa. També requereix una actitud ferma de la gent del país. La manifestació del 10 de juliol va ser, sens dubte, una prova d’aquesta actitud ferma. Es digui el que es digui sobre si la classe política l’està aprofitant prou bé, el que és incontrovertible és que va tenir un gran efecte que, malgrat tot, perdura. Però aquesta actitud ferma s’ha d’aplicar a molts àmbits concrets. El de la llengua n’és un dels més importants, en el qual la legislació juga un paper molt important, imprescindible. Però més imprescindible és encara l’actitud de la gent.

El català es defensa en el Parlament i en el govern, i en les normes de l’administració, però sobretot es defensa en el tracte diari, en les converses, en les famílies, en la reclamació del dret a ser atès en català, com diu la legislació, etcètera. En el dia a dia. És allà on es posa de manifest la convicció i el tremp de la gent.

Amb el benentès que el català, que evidentment serveix per a comunicar-nos —amb catalans de moltes generacions, amb catalans de primera o segona generació, amb romanesos o senegalesos arribats de fa poc…—, també serveix, i sobretot serveix, per ser. Per salvar la personalitat pròpia de Catalunya.

Plantejades així les coses queda clar el que dèiem al començament d’aquest editorial: que l’objectiu del catalanisme és preservar el ser de Catalunya, la seva personalitat com a poble. De manera que pugui dur a terme el que la història i la seva gent tenen dret a reclamar-li: una tasca positiva al servei dels ciutadans i que constitueixi una contribució positiva, ni que sigui molt modesta, al progrés del seu entorn i al més general del món.

O sia que no és qüestió d’una competència més o menys, sinó de disposar de tot allò de què cal disposar per poder seguir essent un poble en el ple sentit de la paraula (és a dir, amb personalitat pròpia): reconeixement polític i institucional, garantia dels trets bàsics d’identitat (sobretot llengua i cultura, i la capacitat de realitzar una acció col·lectiva i eficaç en tots els terrenys).

Hem dit «un poble en el ple sentit de la paraula». Quan parlem de nació els catalans volem dir això.

La visió espanyola dominant (i ara molt dominant) no ho admet. No admet cap diferència més enllà de la de matís, més enllà del que en deien i en tornen a dir las peculiaridades. Va semblar que ho podien arribar a admetre durant els anys de la Transició, amb el retorn del president Tarradellas com a fet excepcional en el procés de recuperació democràtica, amb el terme de «nacionalitat», amb les diverses vies d’accés a l’autonomia, etcètera. Però va durar poc. El recel cap a Catalunya es va començar a notar ben aviat (de fet a finals de 1980) i es va disparar arran del 23-F i la LOAPA. Que aleshores es va poder neutralitzar en bona part, i això ha permès una situació una mica ambigua, però de fet moderadament positiva fins fa pocs anys. Positiva per a Catalunya i per al conjunt de l’Estat.

D’un temps ençà això s’ha trencat. És el que en els nostres editorials de 2009 en dèiem el «fracàs de l’Espriu» i l’«esguerro». Ara el concepte del tot dominant a Espanya torna a ser el de la concentració del poder i el de la homogeneïtzació com es pugui, amb l’esperança que a trenta o quaranta anys vista sigui, si no total, almenys molt accentuada. I que la personalitat pròpia de Catalunya sota la pressió múltiple de l’Estat, de la globalització, de la immigració i de l’ofec polític i econòmic, es vagi diluint.



Tot això ja ho tenim molt dit. Però potser no és prou sabut i assumit que l’objectiu primordial del catalanisme és el manteniment, el reforçament i la qualitat operativa de l’ésser de Catalunya. Un ésser que el temps i els canvis que hi va havent modifiquen, però que conserva la seva identitat bàsica. És això l’essencial, l’objectiu principal, el gran i decisiu repte: mantenir la pròpia manera de ser. Viva i operativa, és a dir, no com un residu o com un ornament.

D’això, d’aquest objectiu i d’aquest repte, n’haurem de seguir parlant.



14 de setembre





QUIN ÉS EL REPTE? (2)



En l’editorial precedent vàrem parlar del fet que l’arrel del problema català (i del problema de l’estructura de l’Estat espanyol) és que Catalunya té una personalitat pròpia. Diferent de la dominant a l’Estat.

Si es té una personalitat pròpia, que vol dir diferent, que vol dir singular, és lògic que es reclami un tractament singular d’aquesta personalitat singular de Catalunya —de la qual ja hem enumerat les característiques— i que això hagi produït una reclamació també singular.

En primer lloc perquè durant molt de temps ha estat l’única reclamació d’autogovern que hi ha hagut a l’Estat espanyol (juntament amb la basca i la de Navarra, aquestes més sustentades en la conservació dels furs).

En segon lloc, com que realment existeix un fet diferencial la reclamació no ha estat només administrativa o econòmica, sinó que ha estat molt intensament identitària (llengua, cultura, dret civil, institucions històriques, etcètera).

En tercer lloc, perquè el nacionalisme català no ha estat només particularista, ni s’ha tancat en si mateix, sinó que ha obert una idea d’Espanya realment plural.

En quart lloc perquè ha articulat un model de societat propi, que en el camp polític ha produït l’existència de partits catalanistes o nacionalistes importants, cosa que fora del País Basc no ha passat enlloc més. Partits determinants a Catalunya i influents a Espanya. Naturalment, tot això reforça la singularitat de la reclamació. És més, fins l’any 1979 ningú amb gruix polític i popular no havia demanat l’autonomia (llevat de Catalunya i el País Basc i, molt feblement, Galícia).

En realitat la generalització autonòmica va ser més fruit d’una decisió de les forces polítiques i institucionals que varen conduir la Transició que no d’una reclamació popular i política consistent. I molt aviat també va ser conseqüència de la utilització política i electoral, sobretot per part del PSOE. Tant va ser així que algunes regions espanyoles d’entrada es negaven a constituir-se en comunitats autònomes.

En un primer moment aquesta generalització autonòmica no significava una uniformització autonòmica. La mateixa Constitució contenia elements diferenciadors. Però amb el temps, i ràpidament, el que va prevaler varen ser dues idees molt negatives des de la perspectiva catalana:

La primera: nunca menos que ellos. Ellos volia dir els catalans (no volia dir ni els bascos ni els navarresos; l’obsessió és Catalunya).

Nunca menos en competències i en reconeixement, tot i que a la pràctica —després en parlarem— pel que fa a les competències no sempre els ha interessat que fos així.

Aquest nunca menos que ellos ve completat per un concepte molt viciat, escandalosament viciat, de la solidaritat interterritorial. Aquell que ja fa anys José Bono va definir dient que «la solidaridad solo hay que practicarla con los bienes ajenos.»

La segona idea, l’autonomía por arrastre, significa que cada cop que Catalunya aconsegueixi alguna cosa s’haurà d’aplicar a tothom, encara que no s’hagi demanat. I que per tant el sostre autonòmic, o de tothom, seria el que Catalunya hagi estat capaç d’assolir. Però en la pràctica això significa un fre per a Catalunya, perquè el comú denominador autonòmic serà inferior al que lògicament correspondria a una col·lectivitat que té una personalitat diferenciada i amb característiques de nació. I amb una autèntica vocació d’autogovern. La generalització del sostre propi d’una autonomia així es considera perillosa.

I aquest és un altre punt de conflicte. Inevitable. Perquè és lògic que la vocació d’autogovern d’un país amb personalitat pròpia, de fet d’un país que és una nació perquè disposa d’elements consistents per ser-ho i per sentir-s’hi, sigui molt més forta que la d’un altre que mai no ho havia pensat, i que té un sentiment d’identitat pròpia molt més feble. Això fa que, com abans he dit, no sempre sigui veritat allò de l’autonomía por arrastre. L’autèntica voluntat d’autogovern comporta la voluntat d’assumir el màxim possible de responsabilitats, sobretot quan es tracta de responsabilitats l’exercici de les quals faci possible una acció positiva per al conjunt de la col·lectivitat i de les persones que la componen. Encara que sigui una competència difícil i amb un alt grau de risc polític i social. Les presons, la policia, la fiscalitat, etcètera, són competències d’aquesta mena. Però rebutjar-les significa que més que un autèntic i potent autogovern —que vol dir estar a les verdes i a les madures— és una participació poc compromesa amb el poder administratiu i pressupostari, és a dir, sense la contrapartida del risc polític que un autèntic autogovern comporta.

I que les coses s’enfoquin d’una manera tan diferent a Catalunya i a la resta de l’Estat és una prova més de la substancial diferència en el substrat de la reclamació autonòmica.

En el cas de Catalunya és una reivindicació de fet diferencial potent, és feta des d’una forta consciència col·lectiva —una consciència nacional—, per tant amb un molt fort contingut polític i social, amb un sentit molt fort de la responsabilitat que això representa de cara als seus ciutadans. No és el cas de la resta de comunitats autònomes de l’Estat, sempre amb l’excepció basca.



El bloqueig d’una solució autonòmica general, però que tingués en compte el fet diferencial català per una banda, i el rebuig que cal fer a la idea d’una Espanya en tots sentits centralitzada i orientada cap a la uniformització, o com a mínim cap al sistemàtic arraconament de la personalitat pròpia de Catalunya per l’altra, creen una greu situació d’incertesa en la política catalana. Una situació que el president Montilla ha definit com de creixent desafecció entre Espanya i Catalunya, com de creixent tendència a la ruptura sentimental i política. Són paraules seves. Si és així —i realment és així— té tota la lògica que s’incrementi el sentiment independentista. Al qual ara no se li poden contraposar alguns arguments que havien estat vàlids quan semblava que en una Espanya democràtica i respectuosa amb la pluralitat, el reconeixement nacional i polític de Catalunya seria possible i que també era possible un desenvolupament econòmic, social i cultural vigorós. Ara el problema de l’independentisme serà, si de cas, el de la seva viabilitat per raons diverses, de moltes menes, des de polítiques fins a demogràfiques. I això obliga sobretot als independentistes a tenir-ho en compte.

Una altra proposta que aquests dies alguns volen ressuscitar és la del federalisme. Això és perdre el temps. De fet l’autonomisme generalitzat i uniformitzador —i amb solidaritat a practicar con los bienes ajenos— ve a ser tot allò de què Espanya és capaç. Per la dreta i per l’esquerra. És l’estructura federal o federalizante, que de vegades en diuen. Tornar-ne a parlar ara, com dir que es pot mirar d’interpretar la sentència del Tribunal Constitucional, és enganyar-se o enganyar o fugir d’estudi.

Perquè el pseudofederalisme espanyol sobretot tal com s’entén a Espanya no té en compte els fets diferencials. De fet, no seria gaire diferent de l’Estat autonòmic. Una altra cosa seria que s’apliqués el model federal canadenc, el que se n’ha dit el federalisme asimètric. Allà el fet nacional del Quebec té un reconeixement clar i efectiu. Lingüístic i cultural, de competències polítiques i administratives, econòmic i en certs aspectes d’estatus internacional, etcètera. Però aquest no és el federalisme que ni els partits espanyols, ni la sensibilitat que s’ha anat creant a Espanya en general i en els diversos territoris, ni la ideologia dominant ara a tot Espanya, a dreta i a esquerra, estan disposats a acceptar.

Per comprendre l’alt grau de gravetat de la situació que s’ha produït recordem el judici d’un molt prestigiós constitucionalista que, parlant de la sentència, l’ha qualificat de «demolidora, perquè permet la invasió sistemàtica de les competències de la Generalitat, també de les exclusives». Cosa que no passava abans. O recordem el que recentment ha dit el vicepresident del govern central, Manuel Chaves, precisament l’encarregat dels temes territorials: que la sentència del TC «afectó al Estatut no de una manera puntual sino casi global».



És una actitud general, molt hostil als nostres plantejaments, i cada cop ho és més. Molts espanyols considerats liberals i oberts —i que en segons què ho són— respecte a Catalunya tenen una actitud d’una enorme suspicàcia. Podríem fer una llarga llista, des de Francisco Fernández Ordóñez fins a molt recentment Alberto Oliart. Figures importants de la Transició. Oliart, per exemple, acaba de dir el següent: «Entiendo que España es un país plural en cuanto a culturas. En este contexto hay nacionalismos que son más preocupantes que otros. Por ejemplo, el catalán es el más peligroso y no debemos subestimarlo». O bé: «En Euzkadi es un problema de violencia, pero no tiene la rotundidad de Cataluña». O bé: «Son capaces [els catalans] de poner democráticamente al Estado contra la pared».11 Per a ells el problema de l’Estat espanyol és Catalunya, pel seu fet diferencial. Aquest és el moll de l’os del problema, per a ells i per a nosaltres.



Sobre tot això, i sobre les seves conseqüències polítiques, cal que a Catalunya hi hagi una reflexió a fons. Que ja està engegada. Que fóra bo que també es fes fora de Catalunya. Però no hi podem comptar. No hi ha indicis que la vulguin fer.

De tota manera ara hi ha dues urgències.

La primera, fer que Catalunya reprengui el ritme econòmic, recuperi impuls, millori el seu funcionament intern. Que recuperi l’autoestima i la confiança. Que tingui una direcció política definida i eficaç, no subjecta a tensions internes i a projectes poc coincidents. Una direcció que no podrà resoldre els problemes del país d’avui per demà, però que d’entrada desencalli el carro i que pugui marcar bé un camí, un full de ruta. I que actuï de manera que pugui generar confiança.

Si aquesta primera condició no es compleix, la discussió actualment en curs derivarà cap a la fragmentació política i electoral, i cap a un gran xivarri.

La segona urgència és tenir clara la prioritat que ara podem i hem de proposar-nos, que és l’enfortiment intern de Catalunya. Que a hores d’ara depèn molt principalment de nosaltres. Ara mateix tenim barrat el camí que el catalanisme havia seguit durant 30 anys. Per altra banda, rebutgem totalment, i rebutjarem sempre, la proposta centralitzadora, uniformitzadora i de solidaridad con los bienes ajenos. I va creixent el clima de ruptura política i emocional amb Espanya. Ho vulguem o no ho vulguem vivim un moment incert. En què l’únic que està clar —i això és la segona urgència que dèiem— és que Catalunya s’ha de reforçar internament. No pas tancar-se, però sí prioritzar totalment la identitat i el bon govern, i per tant la cohesió i la convivència, la represa econòmica, el progrés social. I és urgent que al país hi hagi una força amb prou suport polític, social i electoral, i amb prou maduresa política capaç d’assumir aquesta responsabilitat. Ara tenim aquest compromís. I aquest repte. I el de reforçar els nostres valors, les nostres conviccions i les nostres actituds constructives. Tot de coses que només depenen de nosaltres.

Si actuem així, des d’ara, se’ns obriran portes.



21 de setembre





DRETS INDIVIDUALS I DRETS COL·LECTIUS



Fa alguns anys el Centre d’Estudis Jordi Pujol va plantejar en un seminari la necessitat d’una reflexió sobre els drets individuals i els drets col·lectius. Que no era, ni és, un tema teòric sense traducció pràctica. Una prova de la importància que hi donàvem és que l’editorial del número 1 del nostre butlletí12 el vàrem dedicar a aquest tema. «Un debat de fons quasi oblidat», en dèiem.

I ens queixàvem que a Catalunya hi havia hagut una insuficiència de reflexió i d’elaboració de doctrina sobre els drets collectius. I que això en el camp teòric —i finalment polític— dificultaria la defensa de la identitat catalana, de la idea de Catalunya com a subjecte de dret —i per tant com a subjecte polític— i finalment de la nostra capacitat com a país de decidir.



Cal recordar que el nostre pensament polític i social és de matriu personalista. És a dir, considera que el que és essencial és la persona, la seva capacitat de decidir, de progressar i de realitzar-se. És el que Charles Péguy, per una banda, i Jacques Maritain, per una altra (recordem la seva obra Humanisme integral13), varen introduir en el pensament occidental del segle xx, i que al nostre entendre segueix essent vàlid.

Repetim-ho: la prioritat és la persona.

Podria semblar que això és una afirmació individualista. Però no ho és, perquè en la persona hi ha dos components, els dos essencials: la pròpia individualitat, el que cadascú és per ell mateix, però també la necessitat de comunicar-se, d’intercanviar amb altres, de compartir.

Per tant, justament perquè la prioritat és la persona també ho és allò que ajuda al seu desenvolupament, allò que la potencia. I això no ho pot fer la persona sola. I per això necessita eines de treball col·lectiu.

Posem un exemple. O dos. La llengua és un fet estrictament individual? O la cultura? És evident que les llengües són fets de dimensió col·lectiva. I les cultures, també. «La cultura és col·lectiva», deia Wittgenstein.

No hi podria haver una cultura catalana —o espanyola o japonesa o finlandesa— si no tingués un caràcter col·lectiu. Ni la llengua ni la cultura es poden produir o practicar individualment. Són fets col·lectius. Fets que necessiten l’altre, els altres, la col·lectivitat. I tant la llengua com la cultura són necessitats bàsiques de les persones. Les persones hi tenen dret. Un dret de naturalesa col·lectiva, perquè —repetim-ho— només col·lectivament es pot exercir.

Per tant, la defensa i el perfeccionament d’aquests fets col·lectius —i d’altres com el sentiment de pertinença o la memòria històrica o un sistema propi de valors, etcètera—, en tant que són una necessitat humana, s’han de poder preservar i perfeccionar. I han de poder disposar dels instruments d’acció col·lectiva que ho facin possible.

Hi ha infinitat d’exemples en la història que mostren que la decadència d’allò que dóna cohesió humana, espiritual i social, d’allò que dóna consciència d’identitat i sentiment de sentir-se a casa, acaba causant la ruïna de la gent, de les persones. Perquè es perden els lligams, es perden les complicitats, es perden els referents. Per això és del tot legítim, i necessari, que les col·lectivitats siguin preservades i disposin d’eines d’acció adients (poder polític i administratiu, i per tant competències, recursos materials, reconeixement i respecte, etcètera).

De vegades es fa referència a la Declaració Universal dels Drets Humans en termes molt individualistes i poc favorables a les identitats col·lectives. Molt en la línia utilitzada per la dreta i l’esquerra espanyoles: «los territorios no tienen derechos, sí los individuos». És una actitud que dóna per suposat que Espanya i el pueblo español sí que tenen drets col·lectius, però que a partir d’aquí ja no hi ha comunitats ni col·lectivitats ni pobles vàlids. A partir d’aquí hi ha drets individuals, però ja no n’hi ha de col·lectius, perquè es nega que hi hagi una col·lectivitat (un poble català, per exemple).

Però tornant al que dèiem de la Declaració Universal dels Drets Humans, cal recordar el que diu l’article 29: «Tota persona té deures envers la comunitat, ja que només en aquesta li és possible el lliure i ple desenvolupament de la seva personalitat». Es a dir, a la persona el lliure i ple desenvolupament de la seva personalitat només li és possible en el marc de la seva comunitat. En el marc del seu poble, de la seva nació, del seu hàbitat cultural i mental.

La dimensió col·lectiva de la persona és consubstancial a l’ésser humà. És a dir, no hi ha llibertat individual plena, ni igualtat real entre les persones, ni respecte a la pròpia identitat, si no es consideren també els drets col·lectius dels pobles i de les minories nacionals. Els drets de grup són també human rights.

La rèplica que des d’Espanya es dóna és: Això ja ho tenen. És Espanya. No Catalunya, perquè Catalunya no existeix. No existeix una identitat catalana. Un català simplement és un espanyol, o algú empadronat en un municipi de Catalunya. Ni la llengua, ni la història, ni el sentiment col·lectiu ni la capacitat i la voluntat de dur a terme un projecte propi al servei de la col·lectivitat signifiquen res. O més exacte: sí que signifiquen si són els de tot l’Estat ben homogeni i sense cap escletxa.

Aquesta batalla ideològica —que des del CEJP hem mantingut des de fa temps—, l’hem de continuar ara. Ara que políticament, ideològicament i jurídicament es vol suprimir o reduir a molt poca cosa l’existència d’una identitat, o d’una nació, o d’un poble català, i en conseqüència d’un subjecte col·lectiu català amb dret a ser i a fer i a projectar-nos d’acord amb la nostra manera de ser.



Acabem aquest editorial transcrivint el que dèiem en el seminari ja esmentat sobre els drets dels pobles. «Catalunya necessita que en el terreny de les idees, dels conceptes, de la doctrina, la idea de l’Estat i del citoyen —per la qual un català és un senyor empadronat a Premià de Dalt i prou— pugui ser capgirada, o que almenys puguem oferir el màxim possible de cos doctrinal que la contraresti; això ho necessitem. Això és aquest toc d’alerta que volia donar.

»Un toc d’alerta que podria resumir amb una frase ben curta: Catalunya té dret. Té dret a què? A decidir. Perquè és una personalitat, perquè és un subjecte. No és allò que ens diuen a Madrid, gent ben diversa: que Catalunya no és un subjecte de dret, i com que no és un subjecte jurídic no li podem aplicar una balança fiscal; que Catalunya no té dret a demanar això perquè no és subjecte; que pot ser objecte de política econòmica, pot ser objecte que se’l tracti molt bé, pot ser instrument per resoldre que als ciutadans espanyols que es diuen catalans els arribi la subvenció per al nen que té espina bífida, però no és subjecte per tenir ella iniciativa i responsabilitat i, per tant, no té dret. Nosaltres hem de trobar en el camp intel·lectual —i també en el polític, evidentment— la manera que aquesta idea que Catalunya té dret es consolidi més.»

Té dret a què? Dret a ser el que és. I a decidir en allò que és bàsic per a la identitat, la cohesió i la capacitat de servir la seva gent —les seves persones— amb eficàcia.



28 de setembre





EUROPA: ES POT DIALOGAR NOMÉS DES DELS PROPIS VALORS



Aquests dies s’han produït a Catalunya dos fets que ens parlen d’Europa. Del moment actual i del futur d’Europa.

El primer ha passat molt sense pena ni glòria i mereixia més atenció. És la presentació que Felipe González va fer a la Generalitat del treball elaborat pel Grup de Reflexió a petició del Consell Europeu: Projecte Europa 2030: Reptes i oportunitats. I amb pocs dies de diferència el mateix Felipe González —que va ser el president d’aquest grup— l’havia comentat a la reunió de Sant Benet de Bages d’enguany.

L’estudi és un molt bon document però, pel que va dir Felipe González a Sant Benet, de moment a Brussel·les i en general a Europa ningú no n’ha fet cas. Diem de moment perquè potser un cop superat el tràngol de l’actual crisi econòmica el clima tornarà a ser més favorable per a una bona reflexió. També nosaltres deixarem el comentari per a un altre dia. I ens centrarem en el segon fet, que ha estat la Trobada Internacional per la Pau de la Comunitat de Sant Egidi. I concretament en un dels temes que s’hi varen tractar: un futur amb més Europa. Partint de la base que més Europa seria bo per a la pau, per al desenvolupament i per al món.

Està bé que els europeus pensem que el fet que Europa tingués més pes seria bo per al món. Els que som europeistes de cor i de convicció així ho creiem.

És més, creiem que Europa ja ha fet moltes aportacions positives al món. Una ha estat l’exemple que ha donat de restablir la concòrdia entre els seus països. De superar segles de confrontació i de guerres. Una altra ha estat el model econòmic i social, que és un referent universal. És el model que millor combina la creació de riquesa amb el seu repartiment i el que dóna més seguretat i protecció a la gent. Que més defensa el medi ambient i que més preconitza el diàleg en les relacions internacionals, fins i tot el que té un sistema penitenciari més humà.

Un altre fet positiu és que ha defensat i divulgat el sistema democràtic i en general el diàleg com a mètode i eina de resolució de conflictes. Per tant, sí que creiem que per al món i per a la pau seria bo més Europa. Podem pensar-ho i dir-ho amb un orgull legítim.

Però amb realisme hem d’admetre que podria passar que en el futur hi hagués menys Europa al món. En part ja està passant. Perquè Europa té dues amenaces: la pèrdua de pes al món i la pèrdua de convicció en els propis valors.



1. La pèrdua de pes. Europa continua essent el primer mercat del món. Però va perdent pes econòmic i pes polític. I pes demogràfic. I no guanya, o no guanya amb prou rapidesa, consistència política i institucional interna. Ni millora prou la seva competitivitat.

També baixa la cotització dels valors europeus al món, malgrat que —com ja he dit— hi ha algunes realitzacions europees que segueixen essent referent. Però en general en el camp dels valors hi ha una deseuropeïtzació. És a dir, una pèrdua d’influència i de prestigi europeu. Fins i tot una desoccidentalització, és a dir, també dels Estats Units. I això crec que també ens ha de preocupar, malgrat la prevenció que alguns sectors importants a Europa tenen respecte als Estats Units.



2. Però a més d’això hi ha com a fet molt preocupant la pèrdua de convicció en els propis valors. És important i positiu que Europa s’obri al diàleg amb totes les cultures del món, amb totes les concepcions del món i de la humanitat. És bo que s’hagi superat i desat l’eurocentrisme, aquella idea que el progrés només podia venir d’Europa. I el colonialisme, i tantes coses. Però en el grau que vulguem seguir essent capaços de contribuir al progrés i a la pau hem de saber que només ho podem fer des de la nostra pròpia identitat. Amb molta obertura per a tothom i per als valors de tothom, però des dels nostres valors. Des del que som.

Per això cal que la crida que es fa des de diverses instàncies religioses, polítiques i culturals al diàleg i a l’acostament a l’altre, s’acompanyi d’un reforçament, d’un reconeixement sòlid de les idees que configuren la nostra cultura i la nostra identitat. Aquesta solidesa en els valors i en les idees no sempre és evident per la banda europea quan hi ha diàleg intercultural o interreligiós.

Cal tenir present que aquests diàlegs —o confrontacions pacífiques— es produeixen amb cultures d’una gran potència i molt granítiques, i sovint poc obertes a l’acceptació de l’altre. Amb l’islam, per exemple, o amb l’islamisme, amb el pensament oriental, en diverses modalitats, a hores d’ara per a molts tan fascinant. Per a molts, sobretot pel seu component místic, però que en canvi no coneixen ni sant Joan de la Creu ni la regla de sant Benet. O que, en el camp més pròpiament intellectual, no s’han interessat, o hi han passat de puntetes, per Montaigne, Kant, Nietzsche o Maritain. Gent prou diversa, però tota ella fruit de l’esperit europeu.

No es tracta de desmerèixer cap tradició, però sí que cal recuperar la força espiritual d’Europa, aquell tremp que ens ha fet ser com som, que ha aixecat petites esglésies romàniques, però també grans catedrals gòtiques, que ha fet possible enormes revolucions i transformacions socials. Com, per exemple, el nostre model social i econòmic amb l’estat del benestar. Tot ell basat en una barreja de valors cristians i també més profans, però en tot cas europeus.

El diàleg només és útil des del respecte mutu. Però si a més cadascú és el que és. No ho és des del complex de culpabilitat o des del desconeixement o mensyteniment dels propis valors. Per tant, continuem amb molt diàleg interreligiós i intercultural, però siguem el que som. Si és que volem que el que fem doni resultats útils i justos.



5 d’octubre





SOBRE ENSENYAMENT



1. Escoltar els mestres



Durant els últims dos anys s’han produït en el camp de l’ensenyament alguns canvis positius.

Per començar, la Llei d’Educació, que, ella mateixa, ja fou fruit d’un fet positiu previ: la capacitat del PSC, en el govern, i de CiU, a l’oposició, de posar-se d’acord en un tema de tanta transcendència. I habitualment carregat de tanta ideologia, que feia impossible l’acord.

Després han seguit una sèrie de mesures —sovint discutides i de vegades discutibles, i algunes de tot just incipient aplicació—, algunes de les quals estan ben orientades: paper reforçat dels directors, autonomia de centres, etcètera.

De moment, insuficient. Però sembla que hi ha una tendència a superar els plantejaments poc exigents en esforç, resultats i actituds personals que ha caracteritzat el nostre ensenyament des de, per desgràcia, fa dècades. És urgent que l’inici de reacció que hi ha en aquest sentit es consolidi i es reforci.

Per això, cal que s’escolti molt els mestres. Ho hem dit més d’un cop en aquests editorials, per exemple, en el número 126, del 22 de juliol de 2008, titulat precisament «Els mestres». Dèiem:

«Ara que en el món de l’ensenyament està tan de moda Finlàndia mirem què hi passa. No cal fer grans estudis. N’hi ha prou de parlar amb mestres finlandesos.

»El que més crida l’atenció és que estan contents. I satisfets. Més que els nostres mestres. Però si se’ls pregunta per què, t’adones que no estan més ben pagats que els nostres, que no treballen menys i que no tenen més vacances. Què tenen, doncs, que els nostres no tinguin? Tenen molt de respecte i molta consideració.

»Molt de respecte i consideració en la societat. Molta valoració social. Però també molt de respecte i consideració a classe. Hi impera la cultura del respecte, en tot: en el tractament, en l’actitud, en el compliment de normes. I tenen direcció a l’escola.

»I qui més té una actitud de respecte amb els mestres són les famílies, els pares.»

I allà no passa com aquí, que tot sovint trobes mestres als quals encara els falten anys per jubilar-se que et diuen: «Plego. Em prejubilo perquè no puc més. M’agrada fer de mestre, però ensenyar avui és una feina de molta tensió. Massa».

Per tant, ja que els mestres són la clau de volta de l’ensenyament, veiem què diuen. Per exemple, diuen això (ho diu una professora d’institut d’uns quaranta anys i molt vocacional).

«Darrerament es produeix un fet que a mi em sembla que no ajuda gaire a estendre la cultura de l’esforç entre els nostres joves. La llei permet que alumnes de secundària que no han aprovat cap assignatura de les que han tingut durant el curs —i d’altres ja n’arrosseguen de cursos anteriors— passin al curs següent. Això es produeix davant l’astorament dels seus companys de classe, d’alguns professors i de pares i professionals de tots els àmbits de la societat.»

Afegeix: «La conclusió és que, arreu de Catalunya, alumnes que han estat fent el gandul durant els nou mesos que dura el curs escolar passen de curs tranquil·lament. La interpretació que en fan els alumnes de 12 a 16 anys pels passadissos dels instituts és: “no cal estudiar gaire a l’ESO perquè, encara que no hagis fet res durant tot el curs, si més o menys t’has portat bé, al final t’aproven, passes de curs i, si estàs a quart, et donen el graduat”».

Un altre testimoni —un altre professor de secundària— explica a través dels mitjans de comunicació que en molts instituts «s’obliga els docents que a tercer d’ESO no hi hagi més d’un 10% de repetidors i que a quart tots els alumnes siguin aprovats al marge de les seves capacitats». És cert això? Dit amb aquesta rotunditat és difícil de creure, però sí que està comprovat que molts alumnes aproven l’ESO sense haver aprovat moltes assignatures. O dit d’una altra manera, arrossegant un molt alt percentatge de fracàs. De fracàs escolar i de fracàs personal. De mínima educació de l’esforç. De desconeixement total del que la vida exigeix de formació elemental i de treball.



2. Fer un esforç d’acostament polític i ideològic



Benvinguts siguin els intents de redreçar la situació. Però caldrà un canvi molt més radical si volem situar el nostre ensenyament en el nivell on diem que el volem situar. I aquest canvi costa de fer perquè requereix rectificar. Tothom haurà de rectificar. Alguns no tant, altres molt. Fins i tot moltíssim. I no rectificar només en termes tècnics. I tampoc recórrer a l’argument fàcil que el que cal són més diners. Més diners per seguir fent les coses malament serveixen de poc. Més diners per seguir no defensant el respecte i l’autoritat del mestre; o sense que els directors puguin actuar com a tals; o sense que cada escola tingui un projecte educatiu ben concebut i amb prou cohesió per aplicar-lo; més diners sense una exigència raonable en els resultats; més diners d’aquesta manera no milloraran el nostre ensenyament. Ni reduiran el fracàs escolar.

Tot plegat no serà fàcil perquè els mals hàbits estan molt installats. Fins i tot el grau insuficient de responsabilització dels pares. I també serà difícil perquè a Catalunya en el tema de l’ensenyament s’hi ha introduït molta ideologia. I l’ensenyament ha estat utilitzat com a arma de confrontació política. O sia que és un tema en el qual s’entrecreuen ideologies, política, criteris pedagògics i actituds socials. Però ja és molt urgent que es faci un seriós esforç per part de tots plegats. Ha de ser un dels reptes principals del país després de les eleccions.



Dues petites notes per acabar.

A Alemanya, quan l’informe PISA —amb uns resultats poc positius— va sotraguejar l’actitud més aviat complaent que la societat alemanya tenia del seu ensenyament, els dos grans partits —el democratacristià i el socialdemòcrata— que feia temps que estaven enfrontats sobre aquest tema varen fer un esforç d’aproximació. Amb bon resultat.

A Catalunya ja hem dit abans que la Llei d’Educació ha estat possible gràcies a l’aproximació entre els principals partits.

Però tant a Alemanya com a Catalunya resta molt per fer en aquest camp. Sobretot a Catalunya.



13 d’octubre





TREURE’S DEL DAMUNT EL PESSIMISME



Durant els últims 40 anys, a Catalunya hem passat d’una etapa amb bones expectatives com a país a una situació actual de desconcert i desànim.

A la visió esperançada del futur de fa 40 anys, i que es va mantenir durant un llarg període, hi varen contribuir l’evolució política (cap a la democràcia i la integració europea), la millora econòmica i social, la sensació que havíem aconseguit resistir la política anticatalana i descatalanitzadora del franquisme i l’esperança primer i realitat després de la recuperació de la Generalitat i d’un grau rellevant d’autogovern. Tot plegat creava un clima d’esperança, de confiança i de ganes de fer i d’anar endavant. D’optimisme. Com a país i com a societat. En tots els ordres: l’institucional i el polític, el cultural i el lingüístic, l’econòmic i el social, el de la pròpia afirmació Catalunya endins i el de la nostra projecció Catalunya enfora, a Espanya i a Europa.

Tota aquesta confiança i aquest optimisme varen resistir bé fets i situacions difícils, amb un primer punt de decepció ja amb l’Estatut de 1979, la crisi econòmica —amb l’ensorrada de sectors importants de la nostra indústria— i social —amb un atur del 22%— dels primers anys vuitanta, l’intent de cop d’Estat del 23-F, l’inici d’involució autonòmica que ja aleshores es va produir, un finançament molt insuficient que només lentament va millorar una mica. I una pressió política des de Madrid molt asfixiant. Tot això, repeteixo, no va ofegar la mentalitat constructiva i la confiança en nosaltres mateixos i en el nostre futur, que durant tots els anys vuitanta vàrem aconseguir mantenir i fer funcionar. I ja més endavant, ja en els noranta, i fins i tot a les primeries del nou segle, això en línies generals es va mantenir.

Això, d’uns anys ençà, ha canviat. Hi ha contribuït la crisi econòmica —la nostra, la d’Espanya, la del món. Hi ha contribuït tot el procés de l’Estatut, que segons expressió d’origen tripartit ha estat un Dragon Khan amb molt de mareig i no tanta recompensa. Hi ha contribuït algun error català fruit, en part, de la lleugeresa, de la fatxenderia, de la confusió i del tacticisme. Hi ha contribuït que a Espanya s’ha tornat a imposar una idea de com ha de ser l’Estat, que ha revifat l’opció centralitzadora i la pressió sobre la identitat catalana i sobre l’autogovern. Amb una accentuació en el sentiment popular espanyol d’un recel o fins i tot hostilitat envers Catalunya.

Tot plegat ha fet descendir la il·lusió, la confiança i l’optimisme. Ens ha fet passar de la confiança a la pèrdua d’autoestima i de l’optimisme al pessimisme.

Cal que aquest pessimisme ens el traguem de sobre. És la feina més urgent que tenim. I la més important. I del tot possible, perquè no hi ha base objectiva per a aquest pessimisme.

Hi ha fets polítics que hi conviden, hi ha crisi econòmica, hi ha una renovada ofensiva contra la identitat i l’autogovern de Catalunya. Però seguim essent l’economia més exportadora d’Espanya. I està clar que Catalunya sortirà més ràpidament de la crisi justament perquè és més exportadora. Les nostres universitats han guanyat posicions en el rànquing europeu (i en l’espanyol n’hi ha sis entre les deu millors de l’Estat). En sectors importants del nostre jovent ha nascut l’esperit emprenedor, amb esperit i tecnologia moderns. I amb un alt percentatge d’èxit. I la creativitat cultural es manté alta, i ben estesa per tot el territori. I malgrat la crisi, l’increment sobtat i desmesurat de població, mantenim millor la cohesió del país que alguns països amb més recursos i poder que nosaltres (com França, per exemple).

No. Podem i hem de dominar el pessimisme.

El president Montilla va dir fa poc que les properes eleccions determinaran el futur del país durant una etapa decisiva. És veritat. No només, ni principalment, pel que fa al dia a dia polític. També. Però sobretot perquè ens diran si apareix algú capaç de fer desaparèixer aquesta boira baixa i espessa —que és la tristesa, la desorientació i la pèrdua de confiança— que ens fa perdre la seguretat i l’orientació. I sobretot les ganes de fer.



Fets i paraules. O bé, fets o paraules.

De vegades se’n parla com si estiguessin contraposats. I no ho estan. Es recolzen mútuament. Fets, els que es puguin i executats segons la urgència i la prioritat. Prioritzar bé és una exigència indispensable sempre, però sobretot en temps de crisi. I ben explicat el perquè d’aquest fet i no d’un altre, o com encaixa aquest fet en el pla de conjunt, en el projecte de país. És a dir, fets acompanyats de paraules. De discurs. De paraules capaces de transmetre confiança i complicitat. Paraules que donin credibilitat a l’acció del govern que s’està fent. Paraules que expliquin l’ara i l’aquí, i l’objectiu més llunyà, i la ruta a anar seguint. Que ho expliquin de manera racional i alhora emotiva

Que algú amb prou convicció i confiança en el país, i amb un molt important suport social, polític i parlamentari, sigui capaç de combinar fets —tants com es puguin— i paraules honestes —és a dir, que diguin la veritat— mobilitzadores d’energia i dels nostres recursos de tota mena. I anunciadores de futur.

I el pessimisme s’esvairà. Perquè no està fet per al pessimisme un poble que va fer la revolució industrial que va fer, que ha resistit una pressió hostil de segles contra la seva identitat, que sempre ha sentit l’anhel de ser innovador i obert al progrés i al món, que malgrat les dificultats ha mantingut un alt grau de cohesió i de convivència. Si el superem, si l’esbandim com el vent esbandeix la boira, el país reprendrà la marxa. Ell com a col·lectivitat i la seva gent com a persones.



19 d’octubre





CAUSES DE RECULADA ECONÒMICA (A CATALUNYA)



Ningú no discuteix que durant aquests darrers anys Catalunya ha perdut pistonades en el camp econòmic. No n’hem perdut més perquè el teixit social i econòmic català és consistent. I perquè ja fa anys que la nostra economia es va obrir a l’exterior, i les inversions fora i les exportacions ens ajuden a resistir i comencen a donar-nos un nou impuls. Però això no treu que la nostra economia ha patit i pateix molt, amb conseqüències greus en l’atur i el benestar general.

Quines han estat les causes d’això? Unes quantes:



1. Hi ha una crisi general. Al món. A Europa, a Espanya. I a Catalunya, és clar. Però hi ha països que aquesta crisi la resisteixen millor que altres. Alemanya, per exemple. Després veurem per què. Espanya la resisteix especialment malament. Ja hem explicat per què.14 I Catalunya tampoc no l’ha resistida bé, per raons no ben bé iguals que les d’Espanya. Després en parlarem.

2. Hi ha altres causes més o del tot específicament catalanes. La primera és que Catalunya continua tenint un mal finançament. Amb un dèficit fiscal del 9%. Un mal finançament que el nou acord fiscal de fa un any no ha resolt. Un acord que es va presentar com a molt bo el juliol de 2009, quinze mesos abans que la Generalitat admetés, ara, que està en una situació de tresoreria molt i molt dolenta. I que el ràting de Catalunya passés a ser el més mal valorat de tot Espanya. No és propòsit d’aquest editorial entrar a analitzar el perquè d’aquesta evolució negativa dels darrers anys. Però vol constatar que això dificulta prendre decisions efectives a favor de l’economia productiva i de la creació de llocs de treball.

3. Afegim-hi que durant els últims anys a Catalunya no s’ha prioritzat bé. I que hi ha hagut una mala administració dels recursos. Fa un moment parlàvem d’Alemanya. Per què Alemanya torna a anar amunt i conté l’atur? Per diversos motius, però un d’ells el va definir bé la cancellera Merkel: «Que no tanquin les empreses, que no tanquin les fàbriques». I a això ha dedicat la part més substancial de la seva política anticrisi.

En canvi, no ha estat el cas del govern espanyol, ni tampoc del de Catalunya. I altres exemples podríem posar de mala priorització, alguns d’efectes especialment greus.

4. Hi ha hagut també mala utilització no només dels recursos, sinó també dels instruments administratius. Durant aquests últims anys s’han inflat les instàncies politicoadministratives, s’ha incrementat un intervencionisme molt extremós que frena molt. Moltíssim. Molt poc estimulant. Que frena molt, i limita la iniciativa i l’activitat de la societat.



Tot això no és parlar per parlar. Per desgràcia. Per desgràcia hi ha tot un gavadal d’exemples, una multitud de casos que ho il·lustren. N’explicarem uns quants:



1. Hi ha el projecte d’instal·lar una indústria gran en el polígon Incasòl, d’Alcarràs. Topa amb tota mena d’obstacles burocràtics. Finalment l’empresa se’n va a l’Aragó.

2. A una empresa del sector de l’alimentació d’origen vegetal instal·lada a les comarques gironines se li imposen unes condicions econòmiques tals que decideix buscar un emplaçament millor i més econòmic. Es trasllada a Porto.

3. Una altra empresa, també gironina, que és un dels primers fabricants d’embotits d’Espanya (fa funcionar ella sola vuit escorxadors a Catalunya). Cada cop ho té més difícil per abastir-se de porcs a Catalunya perquè les exigències mediambientals ho fan molt difícil. Per tant cada cop ha de comprar més animals a l’Aragó i a Castella, i per tant hi ha de començar a traslladar una part de les seves plantes de fabricació.

4. Un projecte de 20 milions d’euros per a una planta de sucs, també per dificultats administratives, se n’ha hagut d’anar a València.

5. L’ampliació d’una important empresa farmacèutica propera a Barcelona, tampoc no es pot fer pel conjunt de dificultats que troba en diversos departaments. Se’n va a la zona de Madrid.

6. A la Sènia, tocant al riu Sènia que fa la frontera amb el País Valencià, hi ha moltes fàbriques de mobles. A molt poca distància, però ja en el País Valencià, hi ha el poble de Rossell. En part per la influència de la Sènia, s’hi ha desenvolupat també la indústria del moble. Fer una ampliació o una instal·lació nova a Rossell és un tràmit ràpid i senzill. A la Sènia, és a dir, ja sota la competència de la Generalitat de Catalunya, les traves fan perdre molt de temps, molts diners i sovint la paciència. I es perd la inversió. I alguns llocs de treball.

7. Una finca de l’Alt Camp que produeix productes d’alta qualitat i gran valor econòmic per a l’exportació volia fer una ampliació molt important. Es tracta d’una empresa d’alta solvència. Al cap de tres anys d’entrebancs hi ha el perill imminent que l’ampliació es faci a Andalusia.



I així podríem continuar. La llista seria llarga.

És evident que les actuals dificultats econòmiques que pateix Catalunya en part es deuen a la crisi general, i en part al mal finançament de la Generalitat. També perdem empreses degut al fet que en l’estat actual de les seves finances la Generalitat no pot donar segons quins incentius. Però en perdem moltes per intervencionisme malsà, per la cultura del no, per la mentalitat antisistema, per fonamentalisme mediambiental, per hipertròfia de l’administració (allò que a l’editorial del 26 de maig de 2008 en dèiem «la casta»). O per manca de seriositat (que ja vàrem denunciar fa poc, el 15 de juny de 2010, a l’editorial «Un element bàsic de la política catalana futura: la seriositat»).

El temps a venir serà difícil. Caldrà superar el mal moment econòmic i el drama d’un atur alt. Caldrà fer-ho amb pocs diners, si més no d’una manera immediata. Però ja des del primer moment el que sí que es pot fer és fer les coses fàcils a la gent.

Per tant, l’acció de govern haurà de millorar el finançament de la nostra economia. I això no serà fàcil, perquè no depèn només de nosaltres. Però no posar-nos nosaltres mateixos bastons a les rodes és cosa nostra. I això sol acceleraria molt la recuperació. La de l’economia, la de l’ocupació i la de la confiança col·lectiva.

26 d’octubre el sant pare parla de la immigració



La visita del Sant Pare diumenge vinent a Barcelona ha provocat reaccions diverses. Que mereixerien ser comentades perquè a través d’elles afloren algunes inquietuds i alguns factors de desconcert de la nostra societat. Potser un dia ho farem. De fet, tant des del butlletí com des de la mateixa Fundació hem donat sempre importància a la dimensió religiosa, tant pel que fa a les arrels cristianes d’Europa —i de Catalunya— com al diàleg interreligiós.

Per altra banda, el fet que jo mateix hagi encapçalat la carta oberta de benvinguda al Papa ja deixa prou clara la nostra posició respecte a aquesta visita.

Però a part dels temes que aquests dies més s’han discutit, hi ha uns comentaris que molt recentment ha fet el Papa i que val la pena tenir en compte. Perquè toquen amb equanimitat i equilibri un tema de la més gran actualitat i transcendència: el de la immigració. Més actual encara a Catalunya per la utilització que alguns sectors en volen fer de cara a les eleccions. Però, de fet, de creixent actualitat a tot Europa.

Ajudar-nos a pensar sobre aquesta qüestió seria una molt gran contribució del Papa a la nostra societat.

Què ha dit el Papa sobre això?

Ha parlat amb motiu de la jornada de l’Emigrant i del Refugiat. Ha dit que tota persona té dret a deixar el seu país buscant millors condicions de vida i «per gaudir dels béns de la Terra». Ha dit també que «hi ha una sola família humana» i que als emigrants se’ls ha de tractar amb dignitat. I a més ha dit que els emigrants «tenen el deure d’integrar-se en el país d’acollida, respectant les seves lleis i la seva identitat nacional».

Unes afirmacions contràries al rebuig o al recel de la població receptora, que poden desembocar en actituds insolidàries, i contràries, també, al bonisme, que acaba fent difícil o impossible la integració i, segons com, afeblint molt la identitat del país receptor. Unes afirmacions molt en la línia de reclamar que per a tothom —immigració i país receptor— valgui que hi ha drets individuals i drets col·lectius.

En el cas de Catalunya el tema de la immigració té una especial importància. En primer lloc perquè fa molts anys que en rebem, i molt diversa. I perquè fins ara ha dominat en el país una actitud integradora, d’equilibri de drets i deures, que ha permès el manteniment de la nostra personalitat com a país i un clima de convivència i de respecte generals. I ara ens trobem amb un nou repte immigratori davant del qual haurem de fer el màxim esforç perquè es resolgui positivament.

Val a dir que no només en la pràctica sinó també en el terreny teòric —és a dir, en el de les idees i la doctrina— Catalunya és un referent més enllà de les nostres fronteres. Ateses les circumstàncies difícils que en aquest tema ha viscut durant tot el segle xx, se la considera un cas a estudiar i en certs aspectes a imitar. Però el repte persisteix, i ara amb especial intensitat. Per tant, és bo que ens fixem en tot allò que en el terreny de la pràctica, és a dir, de la política i de l’acció social, però també en el del pensament i dels valors, ens pot ser útil. I és el cas del pensament de Benet XVI.

Tornarem a parlar de la immigració. N’hem parlat sempre i en una línia molt semblant a la de Benet XVI, és a dir, amb esperit d’acollida material i humana, i al mateix temps de respecte a la nostra manera de ser. Però ho farem més endavant, d’aquí a un parell o tres de mesos.

El moment serà més oportú.



2 de novembre





UN LLIBRE: ESPANYA, CAPITAL PARÍS15



Molt recentment ha sortit un llibre del qual recomanem la lectura: Espanya, capital París, que serà presentat el 2 de desembre a l’auditori del CEJP. L’autor és Germà Bel, catedràtic d’Economia Aplicada de la Universitat de Barcelona. Va ser diputat socialista al Congrés de Madrid. És una persona de gran qualificació acadèmica. A hores d’ara està poc involucrat en la política. És català, de les Terres de l’Ebre. Sent el país. Com molts el sentim, però ell per formació tècnica i per experiència sap posar més en evidència els mecanismes de la política de marginalització i d’escapçament que el nostre país pateix. De fa molt de temps, i ara mateix.

L’argument del llibre és contundent: Espanya com França i, per tant, Madrid com París. És a dir, hi ha d’haver un procés de concentració total del poder polític, econòmic, administratiu i consegüentment social i cultural, com a França hi ha a París.

I això en una part important ha de ser facilitat per l’estructura molt radial de les infraestructures, sortint totes de Madrid, i en canvi negligint les transversals o les que segueixen les costes. Malgrat que econòmicament parlant moltes d’elles —per exemple, l’eix mediterrani— són econòmicament molt més rendibles.

Això no ve d’ara. Això ve de lluny. Ve com a mínim de començaments del segle xviii, és a dir, de després de la Guerra de Successió, el Decret de Nova Planta i l’inici d’una política tendent a la centralització i la castellanització de tot l’Estat. Seguint el model francès.

Germà Bel ho explica amb pèls i senyals. Tant el procés històric com la nova embranzida que en aquest sentit hi ha des de fa uns anys. Perquè malgrat tot, l’economia catalana no ha sucumbit a aquesta política d’arraconament, i esperem que ara també resisteixi. És el nostre repte d’ara. D’aquí ve la nostra batalla pel corredor mediterrani, o per l’autonomia de l’aeroport del Prat, o dels ports de Barcelona i Tarragona. De fet, per accelerar tota mena de connexions dintre de la península però també, i sobretot, arreu del món. Si, per exemple, la línia de TGV que s’està construint entre la Vall del Rin i el port de Gènova travessant tot Suïssa amb 70 quilòmetres de túnels s’enllestís abans que l’AVE del corredor mediterrani amb el perllongament cap a Lió, Alemanya i tota l’Europa central i del nord, els ports de Barcelona, Tarragona i València quedarien molt seriosament tocats. Sobretot de cara al gran repte futur de la nostra economia, que és relligar el sud d’Europa amb Àsia i l’Europa central. Això és un objectiu primordial.

Però això no figura entre les prioritats espanyoles, perquè no passa per Madrid. No és radial.

No posarem més exemples dels efectes negatius que en el passat, i ara mateix, ha tingut i en el futur pot tenir aquesta consigna de reforçament de Madrid i el territori central que l’envolta en detriment de la perifèria. És prou clar. I en tot cas es pot llegir Espanya, capital París, tres-centes pàgines d’explicació molt documentada i convincent.



Ara cal un segon llibre.



Però les infraestructures, i la subsegüent centralització econòmica, política i administrativa només són una part de l’amenaça, i del repte, amb què Catalunya s’enfronta. Per copsar la magnitud del nostre problema com a país ens caldrà un segon llibre, fàcil de fer. Més fàcil de fer que el que ha escrit Germà Bel, tècnicament més enrevessat. Un llibre que haurà d’anar més a l’arrel del problema. Un llibre més ideològic.

Dèiem —Germà Bel ho diu, també, encara que centrant-ho molt en el projecte radial d’infraestructures— que Espanya vol ser com França. I què és França?

La resposta del pensament francès, i de la política francesa, la resposta que avui representa la síntesi de la història de França, del seu projecte i de la imatge que tenen d’ells mateixos és: «L’État et la Langue». L’Estat i la Llengua.

L’Estat, és a dir, un poder polític, econòmic i administratiu molt centralitzat. I molt fort. Molt dominador. França, capital París. Això és l’État, l’Estat. Però hi ha un segon element constitutiu de França: la Llengua. La Llengua no vol dir només la llengua. Vol dir també la cultura lligada a aquesta llengua. I la sensibilitat i els sentiments lligats a aquesta llengua i a aquesta cultura. I els valors lligats a aquesta cultura, allò que els francesos en diuen els valors republicans. I aquesta llengua, i tot el que se’n deriva, ha de ser una sola, el francès. Les altres llengües que hi hagi pogut haver a l’Estat francès s’han fet desaparèixer, o quasi. I els seus valors i les seves manifestacions culturals, també. O se les ha reduït a subcultures desprestigiades, camí de la desaparició total.

França ha aconseguit la mort de llengües, cultures i valors que no eren pròpiament francesos, però que havien tingut relleu i qualitat. I que eren fruit d’una història, d’una sensibilitat i d’una personalitat valuoses. Tot això ho ha desprestigiat i ho ha esborrat del mapa.

Espanya ha tingut des de fa segles el mateix objectiu. De vegades l’ha temperat. L’ha hagut de temperar. Fins i tot de vegades li ha convingut comptar amb la suma d’energies dels diversos pobles que la componen. Però ha durat poc. I ara vivim un moment d’exacerbació de la pulsió centralitzadora i uniformitzadora. Hi ha un reforçament d’aquesta posició, no només polític sinó també ideològic, que va de dreta a esquerra, que es dóna a la patronal i als sindicats, i en el camp de les estructures econòmiques i en el món acadèmic. I a les institucions. No és només una política, és sobretot, una ideologia.



França és un país prou prestigiós perquè nosaltres no caiguem en una crítica fàcil del que ha fet. I del que hauria fet amb Flandes, o amb Luxemburg, o amb el Sarre si els hagués pogut incloure dins del seu Estat. Com en algun moment havia pretès. I com afortunadament per als flamencs, per exemple, no va aconseguir. Se li varen escapar, i per això no ha pogut fer-los perdre ni la llengua ni la cultura ni l’autoestima ni la capacitat de fer un país més petit, però remarcable. Amb una personalitat i una creativitat que no tindria si fos un departament francès. O una regió francesa.

I Espanya vol fer el mateix. I tampoc no és un país, ni una cultura, ni una llengua poc importants. Però això no li dóna dret a ofegar Catalunya. A fer-ne un departament francès. Sobretot perquè els catalans hem demostrat més d’un cop que som capaços de mantenir i conferir qualitat al nostre poble. De fer-lo protagonista d’iniciatives col·lectives i enriquidores. Cosa que no sabríem ni podríem fer si el projecte espanyol de fer un Estat com el francès triomfés. Ho faria impossible. Després d’Espanya, capital París caldrà escriure un segon llibre. Per reforçar el rebuig a la versió moderna del Decret de Nova Planta de 1716. Tot ell també tan francès. Amb la confiança que ens pot donar el fet que, contra el pronòstic general, Catalunya ha resistit. I ho ha fet no pas replegant-se i respirant fluixet, sinó creant riquesa i cultura, tenint un projecte propi de país, renovat sempre que ha calgut. I amb autoestima.

Ho podem tornar a fer. Sí, si llegim bé aquests dos llibres, Espanya, capital París i el que està per fer però ens sabem de memòria. I si en sabem treure conseqüències. I si amb seriositat —és a dir, sense frivolitat— i amb idees clares, amb un projecte ben definit i amb una actitud constructiva tornem a engegar el país.



9 de novembre





més ESPANYA, CAPITAL PARÍS



A l’editorial de la setmana passada, «Un llibre: Espanya, capital París», del qual recomanem la lectura, dèiem, glossant i ampliant el llibre, amb aquest mateix títol, de Germà Bel, que com a mínim des de 1714 (i poc o molt també abans) la idea d’Espanya que es vol imposar és la d’un poder polític, econòmic i administratiu molt centralitzat per una banda, i per l’altra la d’una gran homogeneïtzació lingüística, cultural, de sensibilitat i de valors.

És a dir, el model francès. Dèiem: França ha aconseguit la mort de llengües, cultures i valors que no eren pròpiament francesos, però que havien tingut relleu i qualitat. I que eren fruit d’una història, d’una sensibilitat i d’una personalitat valuoses. Tot això ho ha desprestigiat i ho ha esborrat del mapa.

Però a aquestes dues poderoses accions de centralització en el camp de les infraestructures i de destrucció de llengües i cultures, cal afegir-n’hi una altra, que contribueix molt poderosament a esborrar l’autoestima i tota engruna de consciència col·lectiva que no sigui estrictament francesa en el sentit més exclusiu i exclusivista. Una anècdota ajudarà a entendre-ho.

Fa uns anys el primer ministre a França era Jean-Pierre Raffarin, que és el més regionalista que pot ser un polític francès. I que per això va prendre algunes mesures regionalistes. Molt moderades, però que traspassaven a les regions algunes competències de l’Estat. De gestió administrativa, i molt poca cosa més. Però que feia que, per exemple, els tràmits referents a determinats serveis socials anessin a càrrec de la regió i no de la prefectura de cada departament (és a dir, del Govern Civil i de les delegacions de l’Estat). Repeteixo: simplement els tràmits sense cap intervenció en la definició de política social.

I m’explicava, Raffarin, que poc després d’aprovar-se aquesta Llei la Federació de Vídues de França va celebrar el seu congrés i la junta va visitar-lo per lliurar-li les conclusions i per comentar-les. I en el curs d’aquesta conversa, la presidenta de la federació va expressar-li la preocupació de les vídues per la reforma regional (que com ja he dit era molt modesta). Raffarin, estranyat, va preguntar quin era el motiu d’aquesta preocupació. I la resposta fou que les inquietava que cobrarien els subsidis de viduïtat a través de la regió. El primer ministre els va dir, en to tranquil·litzador, que tot seguiria igual que abans. Que els subsidis i les quotes no canviarien i que se seguirien calculant com abans, i amb diners de l’Estat, i que la regió només faria la gestió administrativa i el pagament. Això no va tranquil·litzar la junta de la federació, que va deixar clar al primer ministre que la regió no els mereixia confiança, i que elles volien seguir depenent en tot i per tot de Monsieur le Préfet. De París. Per a elles la regió ni tenia prestigi ni donava garantia.

És el resultat lògic de tot un procés de desprestigi i d’arraconament de tot el que no és el poder central de l’Estat, de la llengua i de la cultura de l’Estat, i del que l’Estat no fa directament.



Aquest procés, l’Estat espanyol també fa temps que el té engegat. O que l’ha tornat a engegar. Des de molt al començament dels anys vuitanta. En el moment de la Transició havia hagut de cedir competències i recursos a la Generalitat. No havia tingut més remei. Però un cop superat el tràngol de la Transició va començar a recuperar el terreny perdut. Fent ús sobretot del fet que tenia i té molts més recursos econòmics. Podia fer coses que la Generalitat no podia fer, o no podia fer sola. A això hi ha anat afegint una constant referència al gobierno de España i una propaganda molt incessant. Tot plegat afavorit per un escapçament del marge d’acció econòmica i competencial de la Generalitat. El propòsit és donar a entendre que el gobierno de España fa les coses importants i que la Generalitat fa només coses subsidiàries.

Ara bé, això s’agreuja si des de Catalunya les coses no es fan bé. És a dir, si l’administració de la Generalitat esdevé més detallista i feixuga que la de l’Estat, si l’acció de govern de la Generalitat decau, s’entortolliga i perd eficàcia, si a l’espai públic català hi ha pèrdua de seriositat.

I això també ha passat. I és urgent que canviï. Altrament la mateixa Generalitat —la Presidència i el govern i el Parlament— esdevindrà negligible. A Madrid no se la tindrà per a res, però pitjor serà que a Catalunya tampoc. Com les vídues de França a les seves regions.

Hi ha perills contra els quals és difícil lluitar. S’ha demostrat en el cas del Tribunal Constitucional, o en l’hostilitat contra Catalunya de molts sectors espanyols, socialistes i populars. O en certs aspectes de la crisi econòmica de caràcter molt general, de fet mundial. Però hi ha coses que fonamentalment depenen de nosaltres. Depèn de nosaltres actuar amb responsabilitat. Depèn de nosaltres no fer el ridícul, com ens diria el president Tarradellas. Depèn de nosaltres actuar amb eficàcia i seriositat en allò que és al nostre abast. Depèn de nosaltres preservar el prestigi de les nostres institucions. Depèn de nosaltres col·laborar per incompetència o frivolitat a danyar el seu prestigi.

Al capdavall del procés polític d’aquests últims anys —que no ha estat positiu— tindrem el que tindrem. I haurem de seguir reclamant allò que entenem que ens correspon i que necessitem. Però amb el que tinguem, més sentit del bé comú —és a dir, patriotisme— i més seriositat, amb competència i actituds positives, podrem anar endavant. Podrem fer feina ben feta. I, així, salvarem també el prestigi i la consideració de les nostres institucions.

Resumint: hem de combatre la política de centralització a ultrança; també la política tendent a diluir la nostra personalitat i la nostra identitat com a poble; i hem d’utilitzar bé els nostres recursos i les nostres competències amb el doble objectiu de ser útils a la gent i de preservar el prestigi de les nostres institucions. Són els tres fronts en els quals hem de lluitar. En aquests tres fronts vénen ara un anys molt decisius. Que podem encarar amb confiança si hi ha prou gent amb idees clares i actituds positives.



16 de novembre





PAÍS I GOVERN



És criteri general que Catalunya passa un moment crític. Per la crisi econòmica general, més gran a Espanya, per la desídia inicial i amb repercussió negativa també a Catalunya. Pel mal resultat del procés estatutari, amb una sentència del Tribunal Constitucional molt negativa, i pel desgast que tot plegat ha significat de desprestigi i d’autoestima. I de desconcert.

Un moment crític també perquè durant els darrers anys la direcció de Catalunya ha estat confusa, contradictòria i poc eficaç. Ha desorientat i frenat més que no pas ha ajudat i impulsat. Tot plegat ha arribat a crear desànim, a crear una percepció negativa del nostre país i del seu futur.

Aquesta atmosfera s’ha anat congriant durant els darrers tres o quatre últims anys. Com hem dit, per factors externs i factors interns. Per això des de fa un temps des d’aquest butlletí mirem de contrarestar aquest clima. No amb arguments polítics —o ben poc— sinó posant en evidència tot el que de positiu hi ha a Catalunya. Perquè s’entén que hi hagi molta crítica política i també contra determinats aspectes de l’administració catalana, però això no ha de fer perdre de vista que tenim una societat consistent i activa. Amb molta capacitat d’iniciativa en tots els terrenys.

Recomanem, en aquest sentit, la relectura d’alguns editorials nostres, començant pel del 16 setembre de 2008. Es titulava «Perplexitat? Sí, però amb molts actius». Comentava un estudi sociològic que ja aleshores començava a detectar perplexitat, desconcert i confusió a Catalunya. I ho dèiem quan encara no hi havia hagut ni la sentència del Tribunal Constitucional ni l’acord final sobre finançament. Que tots dos, després, han resultat molt negatius.

Però el que dèiem aleshores era que Catalunya tenia molts actius, i en fèiem una llarga enumeració, que anava des de la nostra capacitat exportadora fins a l’evolució positiva del nostre món científic i tecnològic, des del gran increment de traduccions d’autors catalans —novel·listes i autors teatrals— a llengües estrangeres fins a l’augment d’inversions catalanes a l’estranger o fins a la bona qualificació que l’Organització Mundial de la Salut feia del conjunt d’hospitals catalans.

I aquesta informació i aquesta argumentació les hem repetides molts cops, amb noms concrets, dades estadístiques i testimonis d’observadors forasters. Tot plegat es pot resumir així: Potser hem comès errors polítics i és cert que les coses se’ns han posat difícils. Però hi ha país. Hi ha societat. Tenim gent, i gent que treballa bé. Hi ha un teixit social i econòmic i cultural. Hi ha país. El que passa és que a més hi ha d’haver política. Bona política. I a més hi ha d’haver govern. Un bon govern.

Un país necessita gent i bona gent. Sense una bona societat civil no anirà endavant. Però sense una bona política i sense un bon govern, tampoc. Perquè a la força i a la creativitat de la societat els calen un encaix en el marc general del país i els calen un impuls i una sinergia, és a dir, quelcom que les ajudi no a dispersarse sinó a potenciar-se. I això és la política. Per anar bé tota la política, també la d’oposició. Però sobretot és el govern.

Tenim país, tenim societat, tenim gent. Hem de tenir govern. Un govern amb un projecte de país, amb un programa, i que tingui lideratge. Que tingui energia i prou força per actuar eficaçment i que sigui capaç de transmetre il·lusió i confiança.

Aquest és el repte, el gran repte d’ara.



23 de novembre





CAL UN CANVI RADICAL D’ACTITUD (I D’ACTITUDS)



Les eleccions catalanes del 28 de novembre no signifiquen només un canvi de majoria parlamentària i de govern, tot i que el significat del canvi polític és molt gran. Però sobretot significa —o ha de significar— un canvi molt radical d’actitud. I d’actituds.

Durant els darrers anys no hem anat bé políticament. I hi ha hagut crisi econòmica, i errors econòmics. I errors de perspectiva. Però tot això s’ha vist molt i molt agreujat per una actitud general (general, i concretada en molts aspectes) que no respon ni a les necessitats del país i de la societat ni sovint als nivells de seriositat, i a voltes fins i tot ètics, que el bé comú reclama.

No és un mal català, només. Espanya també en pateix, i tot Europa. Però centrem-nos en nosaltres.

D’aquest canvi d’actitud en depèn que el país es recuperi. Tant com de la política. Perquè la política resultarà ineficaç, o no prou eficaç, si la insinceritat, si l’interès egoista individual o col·lectiu, però camuflat de grans principis, si la por de dir les coses pel seu nom, i per tant l’engany, si la lleugeresa i la superficialitat segueixen prevalent. Que és el que ara passa.

En parlarem properament amb detall. És a dir, analitzant àmbits concrets on aquesta malaltia de l’esperit es manifesta. Avui simplement enunciem el problema i advertim que si en aquest camp de les actituds no hi ha un canvi radical, i ho esperem tot només de la política, el tomb que el país ha de fer —i que pot fer— no es produirà, o no es produirà prou. Encara que tinguem —i hi ha motius per a creure que així serà— una bona direcció política.

Avui no anirem més enllà. A part d’enumerar alguns punts en què aquesta falla intel·lectual i moral que denunciem es posa de manifest i que, per la seva importància, requereixen una atenció especial.



1. És un error creure que autogovern vol dir molt govern o inflació de govern. O potinejar amb els instruments de govern. Autogovern vol dir ser capaç de governar-se segons els propis interessos col·lectius (de país, de nació), i sobretot fer-ho bé. Vol dir governar bé. I de manera que la gent se n’adoni.



2. En política, i una mica en tot, l’aparença és important. I no necessàriament dolenta. Però esdevé perniciosa si se sobreposa a la realitat. Si semblar que es fa esdevé més important que de debò fer.



3. És un error, que ja ha tingut conseqüències greus, creure i proclamar, i fer-se el simpàtic, dient que el problema de l’ensenyament és sobretot un tema de diners. L’ensenyament no millorarà només amb diners, sinó sobretot amb un canvi de mentalitat i d’actitud. I amb la superació del propòsit de fer-ne un camp de batalla polític i ideològic molt radicalitzat.



4. A tot Europa ja s’és conscient de dues coses: que el nostre model social i econòmic és el millor del món, i que cal assegurar-ne la continuïtat perquè està en perill. Això, repetim, és un problema europeu. Però també nostre. Defugir-lo, i de fet enganyar sobre això, acabaria tenint conseqüències molt negatives.



5. Cal lluitar contra el defecte de parlar d’una manera del tot diferent en públic que en privat. Val a dir que això poc o molt sempre ha passat, i que fins i tot de vegades la convivència ho reclama. Però en el grau que passa a casa nostra és molt nociu i arriba a ser èticament reprovable. I contribueix a la ineficàcia de l’acció pública.



6. Cal que tots plegats a Catalunya recuperem l’autoestima a través de més autoexigència i molta més seriositat del que de vegades hem tingut. Autoexigència i seriositat.



Avui ho deixem aquí. Algun dia en tornarem a parlar.



30 de novembre





A L’ESPERA DEL NOU GOVERN



I d’una nova etapa. De l’inici d’una nova etapa. Una nova etapa que s’identifica sovint amb el final de la Transició. Amb un balanç que en algun moment semblava que seria bo. No potser excel·lent, però bo. De millora clara respecte al que havia estat la política, l’economia i el model social de tot l’Estat, també de Catalunya. I més específicament en el nostre cas de millora pel que fa al respecte de la nostra identitat, al nostre reconeixement institucional, a la nostra capacitat d’autogovern. També per tant a la nostra capacitat de crear riquesa, d’estructurar amb justícia la nostra societat i d’assegurar la cohesió i la convivència.

Ara aquest balanç positiu està en perill. Ho està en el conjunt de l’Estat. El clima polític és molt dolent i poc responsable i en economia es nota que hi ha hagut malbaratament i una frívola mentalitat de nou ric. I el prestigi espanyol, exhibit amb fatxenderia durant uns quants anys, ha ensenyat de sobte les seves esquerdes. Espanya té capacitat de reacció, i molts actius de la Transició es mantindran, però el balanç ja no serà tan bo com semblava.

El balanç positiu també està en perill a Catalunya. En perill, un autogovern suficient; amb una pressió demogràfica que requereix poder practicar una eficaç política d’integració; amb una economia fuetejada per la crisi en general i, especialment, el que n’és el moll de l’os, que és el món empresarial; amb un atur molt alt i de llarga durada; amb unes finances públiques molt precàries, des de la Generalitat a molts ajuntaments; amb una administració inflada, poc eficient i desmoralitzada. I, com ha dit més d’un cop el president Montilla, amb una greu desafecció entre Catalunya i Espanya.

Som a l’espera, dèiem, del nou govern. Que encara no ha pogut actuar i que ho tindrà molt difícil. Però que és d’esperar que compti, d’entrada, amb una acollida positiva. Pel resultat electoral i per la capacitat de resistència i l’esperit de superació que la gent que el compon ha posat de manifest. I perquè durant els últims anys s’ha anat creant a Catalunya una situació de boira baixa, de desgavell, de lleugeresa i manca de seriositat que ha acabat creant una atmosfera d’asfíxia. Durant aquest temps hi ha hagut iniciatives i realitzacions positives. Però que no han pogut contrarestar tantes actuacions negatives, confuses i de vegades frívoles. El que ha comptat, sobretot, ha estat allò que dèiem de la boira baixa, de la sensació d’anar perduts, sense nord, o del desànim i d’una sensació laberíntica, de situació sense sortida. I el que s’ha donat ara, de les eleccions ençà, és una sensació general d’alleugeriment. I és que molta gent —també en sectors que no han votat pel canvi de govern— té la sensació que les coses poden canviar.

Això acaba de posar més càrrega de responsabilitat sobre les espatlles d’un govern que s’haurà d’enfrontar amb una situació molt difícil, amb una realitat molt i molt malejada. I també sobre el conjunt de la societat. El govern no se’n sortirà si no deixa molt clar que s’enfrontarà a la situació que hi ha amb decisió, seriositat i criteris clars, i amb el coratge que cal tenir quan s’ha d’explicar al país la realitat difícil que vivim. Si no reïx a presentar-se com a fortament compromès amb l’interès general, com a un govern que actuarà més per sentit de responsabilitat i de bé comú que com a gent amb ànsia de poder. Però la societat ha de respondre positivament. També la societat ha d’actuar amb sentit de responsabilitat. Fins i tot conscient que en l’origen d’alguns dels nostres mals no hi ha només mal govern, poca consistència política, una administració no sempre prou responsable, sinó també actituds i actuacions poc positives del conjunt de la societat. D’aquestes fallades cap de nosaltres no se’n salva del tot.

Deixem que el govern es defineixi ben aviat. Que no en tot podrà ser, segurament, demà passat. Però al més aviat possible, perquè el país corre perill de perdre energies i capacitat de reacció. Confiem-hi, entre altres raons perquè el país hi ha confiat, votant com ha votat. Li ha donat confiança i, a més, ha deixat ben clar —molt clar— que no veia cap altra opció. L’actitud crítica i vigilant és consubstancial a la democràcia. Però corresponsabilitzar-se amb allò que el vot popular ha assenyalat com a més indicat per dirigir el país, també. Sobretot en temps difícils. I almenys durant prou temps perquè l’acció de govern pugui encaminar-se bé.

Deixem, dèiem, que el govern defineixi aviat les prioritats i la manera d’enfocar-les. Limitem-nos a suposar que remuntar la crisi econòmica serà una de les primeres prioritats, i que això requerirà prendre mesures que d’entrada, molt probablement, no podran significar canviar la situació com qui gira un mitjó. I que caldrà també revisar urgentment alguns aspectes molt viciats del funcionament de les administracions, entre altres coses perquè aquest funcionament pot ser, ell mateix, causa de fre o d’estímul de l’activitat econòmica. I que caldrà veure com la situació deteriorada que el govern trobarà en els serveis socials no solament no s’espatllarà més sinó que anirà millorant gràcies a la priorització de la despesa i a un més bon funcionament administratiu. I tot plegat requerirà reforçar quelcom que el nou govern i el seu entorn és capaç de fer perquè ho ha demostrat d’un temps ençà, que és inspirar confiança i oferir unes perspectives de futur positives. És a dir, posar de manifest que té un projecte sòlid, voluntat d’explicarlo i més sentit del bé comú que ànsia de poder.

Per tant, té sentit que es tingui confiança en el futur govern. I que des de la societat civil se l’ajudi. Fins i tot l’oposició o una part podria comprendre que l’acció del govern en totes aquestes tasques no ha de ser sistemàticament boicotejada. Perquè hi ha coses que amb tota necessitat ara han de canviar si volem evitar que el país se’ns esmunyi entre les mans.



Aquesta confiança, que aquest editorial vol posar de manifest, i la crida que fa a comprendre la realitat crua i perillosa del país, s’ha de completar amb un advertiment: el de no oblidar una altra prioritat col·lectiva de primer ordre. Perquè ara podria passar que la preocupació i el temor per la crisi econòmica i les seves conseqüències socials i humanes fes oblidar el risc gran que comporta l’envestida que ara hi ha contra la nostra identitat i el nostre autogovern.

Podrien passar tres coses, totes elles negatives. I que són de manual.

La primera, que la urgència del tema econòmic i social, és a dir, l’angúnia pel problema econòmic i social, fes oblidar o fins i tot deixar de banda temes de gran transcendència política, competencial i identitària. La segona, que això —el deixar de banda qüestions d’autogovern i d’identitat— fos sol·licitat per alguns sectors econòmics de casa nostra. La tercera, que des de Madrid es fes l’oferta de donar un cop de mà econòmic a canvi d’acceptar com a definitives —del tot o amb algun retoc estètic— la situació d’autogovern retallat, la de mal finançament de la Generalitat i la d’inseguretat i risc en el camp de la identitat, sobretot pel que fa a la qüestió lingüística. És a dir, que ens diguessin: «Us ajudem a sortir del sot, però accepteu la situació fràgil i injusta de les vostres finances públiques, de les vostres competències exclusives i del vostre règim lingüístic».

No correspon a aquest butlletí ni a aquest editorial, ni a aquesta Fundació, anar més enllà d’aquest comentari general. Sí que podem desitjar molt d’èxit al nou govern i al seu president. I també expressar-los la nostra confiança. Confiança també que la ciutadania sabrà fer-se càrrec de la situació i aportarà el seu esforç i la seva col·laboració. Com dèiem en un editorial recent, tenim una cosa positiva, molt positiva, i és que hi ha país. Passem una crisi, o més d’una; la Generalitat passa un moment difícil políticament i financerament; hi ha hagut desconcert i desànim entre la gent, tot i que el resultat electoral ha produït una certa recuperació de l’ànim collectiu, encara insuficient. Tot això és cert. Però també ho és —ho dèiem i ho repetim avui— que hi ha país. En tots els terrenys tenim gent, hi ha iniciatives, hi ha capacitat.

La societat és viva. Per tant, cal que a més hi hagi una bona política. També de l’oposició, que té el seu paper a jugar i que l’ha de jugar conscient de la realitat. Esperem i desitgem que així sigui. I sobretot cal que hi hagi un bon govern. Valent i auster, competent, estricte i alhora sensible.

És amb esperança i confiança que escrivim aquest editorial.



14 de desembre





EL COMPONENT ÈTIC DE LA CRISI EUROPEA. O L’EFECTE ECONÒMIC DE FER TRAMPES



La crisi europea apareix sobretot com una crisi econòmica. I ho és. Però té arrels més fondes. I extenses, molt ramificades. Tanmateix, volem centrar-nos en un punt molt crucial. Un punt que tractarem d’una manera no del tot simpàtica. Però és que no es tracta de ser simpàtics.

D’una manera no del tot simpàtica perquè en part seguirà les pautes d’una persona i d’una política que a molts no els resulten simpàtiques. I que molts critiquen. Sobretot als països del sud d’Europa, i a casa nostra. Ens referim a la senyora Merkel i en general a l’actitud d’Alemanya en aquesta crisi. Que segurament és criticable en alguns aspectes, i en algunes maneres de fer i de dir. I que fins i tot no estem segurs que finalment tingui èxit, encara que de moment a Alemanya i als països que actuen d’una manera semblant en té. I que, en tot cas, han practicat les polítiques socials i econòmiques més serioses i més valentes.

En el cas d’Alemanya cal situar-nos ben bé tres o quatre anys abans de la crisi i veure que ja aleshores va aplicar una sèrie de reformes socials i econòmiques de gran calat. I molt impopulars. Les va aplicar l’antecessor de la senyora Merkel, el canceller socialdemòcrata Schröder. Personatge també molt discutit, i en alguns aspectes discutible, però que va fer un gran servei a Alemanya. Un servei que el va obligar a dimitir de la presidència del seu partit i, després, a perdre ell i el seu partit les eleccions. Però va reformar la sanitat, el règim de pensions, el mercat de treball i la legislació sobre l’atur.

I va deixar Alemanya preparada per al que pogués venir. O com a mínim més ben preparada que la majoria de països europeus.

La senyora Merkel va completar aquestes reformes, coaligada amb els socialdemòcrates. Va prendre una altra decisió impopular, apujar l’IVA (impost del valor afegit) del 16% al 19%, quan encara no havia esclatat la crisi i l’economia alemanya ho podia absorbir.

Això com a antecedents. I com a exemples d’una manera de fer previsora, responsable i valenta. I honesta. I sense alegries poc responsables. I sense basar la política econòmica en les ganes de quedar bé i aparentar més del que s’és.



Què passa ara ja en plena crisi? Passa que Alemanya continua actuant amb rigor intern. I amb una idea clara de quines són les prioritats. De què és el que més cal preservar de la crisi, que al seu entendre són les empreses i els llocs de treball. Més val subvencionar empreses i llocs de treball que subvencionar aturats, diu la senyora Merkel. «Que no tanquin les fàbriques» ha estat el seu lema.

Però quan parlem de problemes que la crisi ha posat de manifest (i dels valors que cal recuperar o enfortir de cara al futur) ens referim sobretot a un altre aspecte. També tenint com a referent Alemanya. Com a referent positiu, tot i que de vegades pugui caure en l’excés. O que en tot cas li provoca crítiques. Ens referim a les condicions que exigeix perquè un país en greus dificultats sigui ajudat, i el retard en l’aplicació de l’ajut que de vegades això ha comportat.

Fixem-nos en el raonament alemany. Durant els anys de creixement econòmic, els alemanys varen mirar de contenir una eufòria excessiva. Amb els sous. I amb la despesa en general, i amb el dèficit. Per això varen ser curosos amb la despesa i varen apujar tres punts l’IVA ja l’any 2006. I varen fer les reformes de la sanitat, les pensions i l’atur. I al mateix temps varen seguir fent la seva contribució solidària al desenvolupament general europeu, sobretot el dels països menys desenvolupats. Una contribució molt alta. I ara que hi ha crisi es troben que cal ajudar, amb aportacions molt extraordinàries, països que no han fet els deures. Que han viscut com a nou rics, que s’han apujat els sous d’una manera exagerada, que han invertit amb poca mesura i de vegades amb ostentació. Tot això ha estat possible en part per un creixement econòmic poc controlat i poc sòlid i perquè la Unió Europea ha seguit abocant molts recursos sobre aquests països. I ara ens trobem que fins i tot un d’aquests països ha falsejat els comptes, és a dir, ha fet trampes (el cas de Grècia).

Per tant, tots plegats hem de seguir ajudant, i Alemanya en primer lloc. Però amb condicions. I amb un canvi radical d’actitud i de política. I amb molta més responsabilitat.

Val a dir que algun cop aquest llenguatge ha tingut un punt de duresa excessiu, però s’entén perquè del llenguatge més habitual no se n’havia fet cas. I perquè l’excés ha estat en alguns casos realment molt gran. I èticament. I això no és només una fallada tècnica o política, és una fallada ètica. Amb un component alt d’irresponsabilitat i de trampa.

La idea que els alemanys i els holandesos i uns quants més han de ser solidaris i els altres no han de ser responsables ja no és vàlida. Per raons econòmiques. Però tampoc ni políticament ni èticament. Repetim-ho: ni políticament ni èticament. Ni a hores d’ara ho és des del punt de vista de l’eficàcia. És a dir, no ho és des del punt de vista dels valors que Europa necessita per anar endavant, per salvar el seu model econòmic i social, per no perdre pes al món.

Cal complementar el discurs de la senyora Merkel amb un reforçament ideològic de l’europeisme. Cal que Alemanya no es desenganxi d’Europa. Cal que no caigui en cap mena de petulància. Però en el que té d’exigència, de moral de l’esforç, de seriositat i d’assumpció de responsabilitat, el seu discurs és bo. I, sobretot, l’altre discurs, el de parar la mà sense prou contrapartida d’esforç propi, no és bo. És dolent per a Europa i per a cadascun dels seus països. És dolent políticament, tècnicament i èticament. Aquesta és una conclusió.

L’altra és que, a més de totes les mesures econòmiques, polítiques i financeres que s’hagin de prendre, cal treballar per la recuperació dels valors i les actituds que històricament han fet la grandesa d’Europa i que després de 1945 varen fer possible el seu gran progrés econòmic i social. I la creació d’un model de societat realment positiu.

Després de 1945 l’Europa destruïda i empobrida, amb milions de morts i refugiats i amb les ferides de la guerra obertes, va fer un formidable esforç per arribar a acords i col·laborar i va treballar molt, sense fer trampes. Repetim-ho, sense fer trampes.

Ara no es donen les condicions d’aleshores i, per tant, no hi pot haver la mateixa reacció. Però n’hi hauria prou que es recuperés la seriositat, el respecte pels compromisos, la idea clara del que en una col·lectivitat són els drets i els deures de cadascú. La idea clara que, per més ajuts que hi hagi, finalment els països tiren endavant de debò pel seu esforç i el respecte pels compromisos.



21 de desembre





2011





DEL PERILL DE GASTAR MASSA (I DE LES SEVES GREUS CONSEQÜÈNCIES)



Tothom ha gastat més del compte. Tothom o com a mínim molta gent. Per cobdícia, o per vanitat i frivolitat, o per hedonisme, o per ambició sovint mal calculada, o per una il·lusió excessiva.

Així ha estat a molts països europeus. I a Espanya. I també a Catalunya. I ara ha arribat l’hora del «correm-hi tots». Les conseqüències d’aquesta lleugeresa no són iguals a tot arreu.

A Europa hi ha països que o no han gastat tant o abans d’entrar en la zona d’alt risc es varen saber contenir i varen prendre mesures correctores. Són els casos d’Alemanya, Àustria, Dinamarca, Suècia, Finlàndia, Holanda i algun altre. No és tant el cas de França i Gran Bretanya, que de tota manera també aguanten relativament bé. I després hi ha els països que quinze anys enrere els francesos anomenaven despectivament el «Club Med», és a dir, països bons per fer-hi vacances, però no per treballar-hi seriosament i constructivament. Més recentment els alemanys han inventat un altre nom. En diuen els països de l’Oliven-Gürtel, és a dir, del «cinturó de les olives o de l’oli». En el fons, en aquestes denominacions hi glateix un punt de desconsideració. O de malfiança. Que s’ha vist incrementat amb la lleugeresa i poca seriositat amb què han actuat els grecs (que han arribat a falsificar els comptes de l’Estat) i els irlandesos (que amb fatxenderia es varen proclamar els «tigres cèltics» capaços de meravellar el món).

Pel que fa a Espanya, el judici també és molt negatiu. Espanya ha rebut més ingressos europeus que ningú i, a això, cal afegir-hi la seva molt alta participació en els fons estructurals i de cohesió. Que en part ha aprofitat degudament. Però només en part. No els ha utilitzat prou, per exemple, per incrementar la productivitat i la competitivitat de la seva economia. Ha optat pel negoci fàcil i poc rigorós. Aquella mena de negocis en què no cal calcular els costos (o fer escandall, com ja advertíem l’any 2006). I ara això es nota.

També ha caigut en la vanitat inflada dels irlandesos (recordem les declaracions d’Aznar i de Rodríguez Zapatero respecte a Itàlia, França i fins i tot Alemanya). El resultat és que Espanya pateix una crisi amb molt més atur que cap altre país europeu, i que deu sobretot a la seva dimensió que la Unió Europea, el Fons Monetari Internacional i el Banc Central Europeu estiguin disposats a ajudar-la a fons i evitar una crisi com la grega o la irlandesa.

Però això té un cost, i és que d’ençà del mes de maig (el moment més agut de la crisi financera espanyola) qui mana a Espanya en el camp econòmic, financer i laboral ja no és el govern espanyol, sinó els organismes europeus i internacionals. No ja el senyor Rodríguez Zapatero, sinó el vicepresident de la Comissió Europea, Joaquín Almunia, el president del Fons Monetari Internacional, Dominique Strauss-Kahn, el president de Banc Central Europeu, Jean-Claude Trichet, el president de l’Eurogrup, Jean-Claude Juncker, el president Nicolas Sarkozy i molt especialment la cancellera Angela Merkel. És a dir, perd poder. Perd autogovern.



Traslladem tot això a un altre escenari: el de Catalunya. I no en el marc europeu, sinó en el de l’Estat espanyol.

Una de les primeres coses que un govern català ha de saber, i ha de fer arribar al poble, és que per definició (és a dir, pels Estatuts i per la LOFCA o Llei Orgànica del Finançament de les Comunitats Autònomes) la situació financera de la Generalitat tendeix a ser precària. Això no vol dir que la Generalitat no pugui dur a terme una política sòlida en tots els terrenys. Però sense llençar la casa per la finestra i sense voler espaterrar tontament. I no cal dir que sense malgastar diners en excessos de cap mena, ni per sobreactuació, ni per afalagament dels propis i constitució d’una casta. Ni tampoc per comprar la voluntat de la gent amb iniciatives més espectaculars i populistes que adequades i necessàries per a la identitat del país, la modernització, l’excel·lència, la convivència, la cohesió i la justícia de la societat.

És clar que es poden fer actuacions importants en tots els camps, malgrat les dificultats d’una autonomia sovint maltractada, com és la nostra. I la prova és que és així com s’ha fet a Catalunya durant molts anys. Però cal saber combinar l’ambició amb la prudència. O simplement amb la seriositat.

Perquè què passaria si imprudentment es gastés molt més del compte? El que ha passat a Irlanda, i de fet també a Espanya. Que algú un dia es diria: «Senyors catalans, des d’ara el que es pot gastar i el que no es pot gastar no ho decidiran vostès, sinó nosaltres». En el nostre cas «nosaltres» no serà Brussel·les o Washington o Frankfurt, ni tampoc Berlín, sinó Madrid. Condicionats ells també per Brussel·les. Però passant per Madrid.

I en nom del rigor econòmic ens podrien dir: «No és indispensable que hi hagi TV3. Sobretot perquè vostès estan amb l’aigua al coll. Ni cal que hi hagi aules d’acollida per als immigrants perquè aprenguin català. Ni cal mantenir aquesta xarxa que tenen d’hospitals comarcals. Els de Santa Coloma que vagin a Can Ruti i els de Campdevànol, a Vic, i els de Móra, a Reus o a Tortosa. I la Casa Àsia, que vostès diuen que els ha d’ajudar a connectar-se amb les cultures i economies asiàtiques, tan prometedores, tanquin-la. És una despesa innecessària. El que s’hagi de fer ja ho farem des de Madrid».

Tot això no són exemples inventats. De pressions, en aquests temes, ja n’hi ha hagut. No seria nou. Però la Generalitat les va poder resistir per voluntat política i perquè encara tenia caixa. Però això podria canviar.

És una història vella com l’anar a peu que els malgastadors acaben havent d’empenyorar les joies de la família, o simplement havent de vendre’s la casa i anant de lloguer.

Però també és una història vella com l’anar a peu que moltes famílies han començat a anar bé quan s’han adonat que s’havien situat prop de l’estimball. S’hi havien situat per errors propis o per malvolença de tercers, o per tot una mica. És a dir, en el cas de Catalunya, per maltractament i hostilitat molt evidents per part d’Espanya, i en algun moment per manca de realisme i de seriositat per part nostra.

Per a aquestes famílies que reaccionen d’entrada no sempre canvien els factors externs i els ambients hostils. Si de cas això ja vindrà, si és que ve. El que canvia, i és això el decisiu, és l’actitud. I la determinació. I l’autoexigència i, per tant, la qualitat del treball. I la capacitat, de tota la família, de fer-se càrrec de la situació. I posar-hi el coll.

I també definir bé l’objectiu i les etapes per arribar-hi. I oferir un horitzó engrescador.



Tot això està a l’abast de la nostra família, és a dir, de Catalunya.



4 de gener





L’ALTRA CARA DE LA MONEDA



L’escrit de la setmana passada era crític amb la conducta econòmica que diversos països europeus —un d’ells, Espanya— han tingut i que ha portat a la difícil situació actual.

Però en realitat també era crític amb la manera com s’han fet les coses a Catalunya. Sí, a casa nostra també s’ha gastat més del que era prudent gastar. I, a més, sovint, malament. És a dir, sense criteri de prioritats o de retorn de la inversió.

I advertíem del que sol passar en aquests casos. Ho fèiem amb l’exemple de la família malgastadora que acaba havent-se d’empenyorar les joies o de vendre’s la casa i anant de lloguer. Perdent poder adquisitiu, però també prestigi i capacitat d’iniciativa. Perdent perspectiva de futur.

És obligat fustigar la gent responsable que ens ha conduït com a país a aquesta situació. I poc o molt a tots nosaltres, però els graus de responsabilitat són diversos. Ara bé, dit això, seria donar una visió del que ha passat del tot incompleta i, per tant, errònia i injusta, no dir ben clar que a aquest desastre hi han contribuït també, i molt, instàncies polítiques i econòmiques externes a Catalunya. Sense buscar excuses, sinó perquè el diagnòstic sigui realista i complet. És a dir, no hi ha només fallades internes de Catalunya, ni conseqüències molt difícils d’evitar del que passa a tot Europa, sinó també un tracte econòmic molt discriminatori contra Catalunya. El que deriva del sistema de finançament de la Generalitat, que representa un dèficit anual d’entre el 8,5 i el 9% del PIB català. Un dèficit fiscal que frena la nostra economia productiva, que ens fa difícil lluitar contra l’atur, que deteriora els nostres serveis socials —sanitat i ensenyament, sobretot—, que escanya també les nostres iniciatives culturals i fins i tot de defensa de la nostra identitat.

Tot això, agreujat per una aplicació esbiaixada, de vegades fins i tot tramposa, de les normes establertes. Un exemple actual: el nou sistema de finançament de 2009 preveia una sèrie de fons especials destinats a afavorir les autonomies amb renda i PIB per sota de la mitjana, però també un de destinat a aquelles autonomies amb més potencial de desenvolupament i de millora de la productivitat i de la competitivitat. Aquest era l’únic fons de què es podia beneficiar Catalunya, i s’havia d’aplicar a través del pressupost de l’Estat. Doncs bé, aquest fons —que és un compromís de l’Estat— no apareix en el pressupost de 2011. Simplement no apareix amb l’excusa que no hi ha fons, i que si de cas ja s’inclourà en el pressupost de 2012 o 2013. Amb aquesta maniobra l’Estat disminueix el seu dèficit —el maquilla de cara als organismes internacionals—, però fa pujar el de la Generalitat, que deixa d’ingressar uns diners als quals té un dret reconegut (i això, a més, li empitjora la imatge).

Aquesta és l’altra cara de la moneda. L’autocrítica catalana és necessària, però donaria una falsa idea del que ha passat si no es completés amb la denúncia del tracte injust que Espanya aplica a Catalunya. Això pel que fa als conceptes.

Pel que fa a la política pràctica cal trobar la manera de replantejar el tema del finançament. És com la cançó de l’enfadós, però no hi ha més remei. Per tant és bo que la Generalitat, per una banda, modifiqui la manera de gestionar, però sense caure en la temptació que el problema només és de gestió. A més ha de fer front novament al tema del finançament. Ja sigui a través d’un pacte fiscal o de la fixació d’un sistema de sostre màxim de dèficit fiscal, com hi ha a Alemanya. Amb la idea clara que no podem assumir cap nou engany.

Tot això amb l’esperança que en aquest punt tindrà un suport molt ampli.



11 de gener





DE MIRAFIORI A LA ZONA FRANCA. DE FIAT A NISSAN. O DEL CONSERVADORISME D’ESQUERRA A LA DEFENSA DELS LLOCS DE TREBALL



En el camp empresarial i sindical —també podríem dir en el camp econòmic i social— aquests dies hi ha hagut dos fets molt significatius: el referèndum a la Nissan de la Zona Franca, i el de Fiata Mirafiori, a Torí. Referèndums no ben bé idèntics, però coincidents en l’essencial.

Les empreses, la Nissan i la Fiat, es comprometien a fer inversions importants a les plantes respectives i —més important encara— a assegurar càrrega de treball i feina durant anys a condició que les condicions de treball i de sous s’ajustessin a les necessitats de la competitivitat. Cal precisar que les condicions de treball i de sous de Nissan són de les millors del mercat, i també és el cas de Fiat a Torí. I cal precisar també que si la planta de Nissan de la Zona Franca no rebia l’encàrrec d’un nou model, el seu futur a pocs anys vista estava realment amenaçat. I per tant el de milers de llocs de treball. De la mateixa Nissan i de moltes indústries auxiliars. I quelcom de semblant passava a la Fiat de Mirafiori, que la seva inversió de 1.000 milions d’euros fàcilment podria anar a parar a Chicago (cal tenir present que Fiat és accionista important de Chrysler).

Les propostes de les dues empreses eren equilibrades i fruit d’una autèntica necessitat per com evoluciona l’economia mundial. Eren fruit de l’evolució que hi ha hagut al món i de la voluntat de mantenir Nissan i Fiat en un alt nivell de producció i de competitivitat. I per tant de mantenir llocs de treball.



En el cas de Fiat, a la proposta de l’empresa ja negociada amb dos dels tres grans sindicats italians, la CISL i la UIL, s’hi va oposar la FIOM (Federazione Impiegati Operai Metalmeccanici). És un sindicat molt radicalitzat, probablement perquè de sempre la Fiat i la metal·lúrgia han estat el gran camp de batalla del sindicalisme italià. La FIOM està adherida a la més gran central sindical italiana, la CGIL, en el seu origen d’inspiració comunista, que ha tingut una actitud més aviat ambigua.

Ambigua en el sentit que es notava molt que desitjava que guanyés el sí, però donaven un suport tebi a la FIOM. I sobretot reclamaven a la FIOM que si guanyava el sí ho acceptessin sense més polèmica. Els altres sindicats clarament propugnaven el sí. I en el camp polític, en l’àmbit de l’esquerra hi havia qui propugnava el no, però sense gaire pressió. I hi havia sectors que clarament aconsellaven als treballadors que ho acceptessin. Que era el més convenient per a ells, per a l’empresa i per a l’economia italiana.

El resultat ha estat una victòria del sí, encara que no gaire àmplia: del 54%. Però el cas és que les grans inversions no es faran a Chicago, com l’empresa hauria pogut fer en cas de victòria del no. I que el futur de Fiata Itàlia està assegurat per una pila d’anys. De Fiat i de moltes empreses auxiliars i de components.

A Torí, i poc o molt a tot Itàlia, la gent ha respirat. També els treballadors de centenars d’empreses que treballen per a Fiat.

Parlem ara del nostre cas, el de Nissan. És molt semblant. Aquí la pressió dels sindicats (de dos d’ells, un tercer anava a favor de l’acord) d’antuvi va fer que es rebutgés la proposta d’organització i temps de treball i de sous que havia de permetre que la planta de Barcelona obtingués la fabricació d’un nou model que assegurava feina per una pila d’anys. I la continuïtat de la presència de Nissan a Catalunya.

Cal dir que les condicions de treball de Nissan eren i són bones. I que no hi havia motius per dubtar de la seriositat de la seva oferta. Tot i això va ser rebutjada per dos dels tres sindicats de l’empresa. La decisió va tenir un impacte fort i negatiu per al conjunt de la nostra societat.

Un any abans una situació així a Seat s’havia resolt favorablement amb el vot a favor de la proposta de l’empresa del 67%, i això ha tingut ja repercussió positiva a l’empresa i al sector. Ha obert noves perspectives. Ara, en canvi, el cas de Nissan tornava a crear inquietud.

Per sort, s’ha produït una reacció positiva per part d’un dels dos sindicats inicialment contraris i això ha portat a una nova votació. Aquest cop la proposta de l’empresa ha estat aprovada pel 70% dels vots. Afortunadament, la rectificació ha arribat a temps i finalment el nou model ha estat adjudicat a la planta de la Zona Franca.



Aquests tres episodis amb bon final —esperem que així sigui en el cas de Nissan— ens porten a les reflexions següents:

Cada cop més la globalització condiciona les empreses i els països. A l’hora de negociar, ni els empresaris negocien sols, ni tampoc els governs, sinó que ho fan amb molta més gent asseguda a la taula. I en aquesta negociació global el que compta d’una manera preponderant és la productivitat i la competitivitat. No entendre això és viure fora del món i és tenir tots els números per perdre posicions en el PIB, en la creació de llocs de treball, en la renda de la gent i, finalment, en el manteniment o la millora de l’estat del benestar. Per tant, hi ha posicions que anys enrere podien semblar, o eren, progressistes, com la defensa a ultrança de certes condicions molt favorables o també l’exigència de millores constants any rere any, que ara no ho són. Ara són regressives.

Amb motiu del tema de Fiat i el seu referèndum s’ha parlat molt, referint-se a la FIOM, de «conservadors d’esquerra» o, amb més contundència, de «reaccionaris d’esquerra». Perquè, què és ser reaccionari? És ser contrari al progrés, o oposar-s’hi. O, també, facilitar la regressió.

Les coses han canviat tant en els últims anys que ara és fàcil caure en posicions «reaccionàries d’esquerra».

Passa amb gent i organitzacions que tenen molt a defensar, perquè han aconseguit grans progressos. Progressos molt i molt positius, però que arriben a ser insostenibles. I que voler-los sostenir a peu i a cavall causen perjudici a la col·lectivitat. I el sentit comú, i el sentit del bé comú, i l’esperit de justícia pensant en el conjunt de la gent diuen, en aquests casos, que cal reajustar els mecanismes del sistema.

Els casos de Fiat i Nissan són bons exemples del que està passant. Del risc que hi ha, però també de la possibilitat d’ajustar el sistema. I de reprendre una marxa de progrés probablement menys desaforada que durant els anys recents, però sòlida i persistent. I amb efectes benèfics molt generals.



18 de gener





DEL TRIBUNAL CONSTITUCIONAL A LA INDEPENDèNCIA. PASSANT PEL QUEBEC



Podria passar que d’aquí a un temps, en el tema de la relació entre Espanya i Catalunya, haguéssim de fer front al dilema següent: o l’Espanya que el Tribunal Constitucional ha dibuixat, sota pressió descarada del PP, posició entre ambigua i per sota mà també contrària del PSOE i el suport majoritari de l’opinió pública espanyola, o la independència.

Fa uns anys semblava que podríem evitar aquesta disjuntiva. Fa 30, o 35 anys, i fins i tot en fa deu, semblava viable que una evolució favorable de la interpretació de la Constitució i els efectes positius d’una col·laboració política, econòmica i d’hàbits convivencials entre Catalunya i Espanya anés consolidant una estructura de l’Estat espanyol que permetés el reconeixement clar i consolidat de la personalitat pròpia i diferenciada de Catalunya. Amb respecte i garantia de la identitat, amb un gruix de competències que signifiquessin un autogovern molt important i amb el finançament adequat per atendre bé els ciutadans i elaborar i aplicar projectes col·lectius ambiciosos. Naturalment, això havia de comportar una contribució lleial i a fons per part de Catalunya al progrés democràtic, econòmic, social i de prestigi d’Espanya. És el que des d’aquests editorials n’hem dit alguns cops el projecte Vicens VivesEspriu.

Això ha fracassat. Des de fa uns anys s’ha anat consolidant un model homogeneïtzador, de sostre competencial molt baix, és a dir, d’autogovern molt limitat i sotmès a un creixent ofec financer.

Això encaixa del tot amb la concepció de sempre d’Espanya, amb l’objectiu que sempre ha tingut: un poder polític unificat, una centralització econòmica i una uniformització lingüística i cultural de signe castellà. És el final de Catalunya com a nació, llengua, cultura i consciència col·lectiva. No demà mateix, però a poques dècades vista. A través d’un procés gradual de marginació i de residualització de la catalanitat.

Perquè a hores d’ara és ingenu pensar que es podrà frenar el procés d’anar cargolant l’autonomia, i de fet la identitat, l’autogovern i l’economia de Catalunya amb noves negociacions, com pretenen encara alguns socialistes catalans. Si algun canvi hi pot haver de moment més fàcil és que sigui per a mal que per a bé.

Per tant, l’alternativa a això ara ja només podria ser la independència.



Com hem dit suara, durant molts anys el nacionalisme català majoritari no ha estat independentista. Ha jugat la carta d’un autonomisme que garantís políticament i administrativament un sostre alt, econòmicament viable i amb garantia identitària. I refusava els requeriments que alguns sectors li feien que s’adherís a l’independentisme. Tenia arguments per fer-ho.

Ara ja no en té.

Ara pot tenir arguments de viabilitat (no de viabilitat econòmica: una Catalunya independent és viable). També de voluntat de no posar en perill la cohesió interna catalana. Però fins i tot aquest perd pes a mesura que s’accentua tant i tant el tracte econòmic discriminatori, amb repercussions socials i humanes. Ara no té arguments polítics i cada cop menys arguments sentimentals. O econòmics.

L’opció independentista és de difícil realització. L’altra, la que ens imposa Espanya, la dels partits espanyols i de les institucions espanyoles, no és tan difícil perquè equival a rendir-se. I a acceptar la marginació i l’ofec de Catalunya. Per tant, fàcil. Però és el nostre final col·lectiu.

Arribat el cas, gent que mai no hauria somiat de fer-ho, votaria independència.



Hi hauria hagut una manera d’evitar això. Que s’hagués acceptat que Catalunya és un poble amb personalitat pròpia, amb dret a ser respectat i considerat com a tal. I això era possible dintre d’Espanya.

Però requeria, en primer lloc, no negar l’evidència. Ni la justícia. I per tant no negar-li el dret a la seva identitat i a un autogovern adequat a la seva història i a la seva vocació. Cosa possible malgrat que la Constitució acabés incorporant la generalització autonòmica. Però d’una manera que deixava oberta la porta als fets diferencials. Una porta que es va tancar aviat (amb l’excepció dels drets històrics del País Basc i de Navarra, i els concerts corresponents).



Però ara ja és criteri molt general que el café para todos fou un error, i pitjor encara ha estat la forma com s’ha dut a terme, i com se’n vol culminar l’aplicació. Ho diuen ja, sense embuts, gent de primera fila tant del PSOE com del PP. Ahir mateix ho va dir en Bono. Tota una sorpresa. Fins i tot algú, pocs de moment, diu que potser hi hauria la possibilitat de redreçar aquesta situació. Parlen, per exemple, que cal admetre que Cataluña es el Quebec de España.

El Quebec no es trobaria bé en el Canadà, ni tractat correctament, si se l’equiparés a Alberta, Labrador, Ontario o la Colúmbia Britànica, territoris d’arrel anglesa, anglòfons i d’origen històric molt diferent al del Quebec.

Això hauria estat en el seu moment una bona solució. Ara és possible?

En tot cas entre la independència i ser el Quebec espanyol molta gent votaria això segon. Però podria molt ben ser que per Espanya l’estatus del Quebec sigui tan intolerable com la independència.

Mentre esperem el dia d’un hipotètic referèndum oficial i vinculant, els catalans tenim un objectiu clar: reforçar-nos internament. En economia, en creativitat cultural, en reforçament de la nostra societat civil… Sense esperar gaire ajut ni gaire justícia. Però amb la confiança que ens dóna una constatació: a Catalunya tenim país. Hi ha gent amb iniciativa. Ara també, malgrat la crisi i l’hostilitat espanyola. I mentre hi hagi país hi haurà futur. I el país anirà aplicant dia a dia el seu dret a decidir.



25 de gener





UN CANVI DE RASANT



A Catalunya tenim dos problemes de gran magnitud. D’un en vàrem parlar la setmana passada. És el de la nostra identitat, de la nostra cultura, de la nostra llengua, de la nostra cohesió i convivència, del nostre autogovern. N’haurem de seguir parlant, perquè és vital per a Catalunya i per als catalans, és a dir, per a tothom que viu i treballa (o ho intenta) a Catalunya i en vol fer el seu país i el dels seus fills. I perquè la proposta o, més exactament, la imposició que a hores d’ara se’ns fa des d’Espanya l’hem de rebutjar enèrgicament. Va contra l’interès no només de Catalunya com a col·lectivitat, sinó contra la seva gent, contra les persones.



Però avui toca parlar del segon gran problema: el de la crisi econòmica i social. Que és molt greu, però que afortunadament podria ser que es comencés a encarrilar.

Des de l’any 2007 ho hem anat comentant en aquests editorials, però ara és un bon moment per recapitular. Per veure els mecanismes i les fallades que han conduït a la crisi. Fallades tècniques, fallades polítiques, fallades ètiques. Poc o molt, arreu ha estat així, o com a mínim als Estats Units i a Europa. I a Espanya amb especial intensitat.

A tot arreu hi ha hagut una eufòria excessiva i poc responsable. A tot arreu hi ha hagut una cobdícia desmesurada. I molta imprevisió. Però alguns països han reaccionat i, fins i tot, alguns varen ser previsors i varen preparar-se bé. O sia que ningú no pot dir que el que ha passat, o la forma com ha passat, era inevitable o que no es podia haver reaccionat millor.

Espanya és un dels que ha reaccionat pitjor. Per diverses raons, que hem explicat molts cops des d’aquests editorials.



1. Perquè no va aprofitar els anys de gran creixement per millorar la productivitat i la competitivitat. Va apostar massa per la construcció i pel consum, cosa positiva si no se’n fa el motor principal del progrés del país.



2. Va optar per un increment molt fort i incontrolat de la immigració. A favor de la qual es poden esgrimir arguments econòmics i especialment humans, però que equival —en la manera com ho ha fet Espanya— a una opció per una economia poc competitiva i de poc valor afegit.



3. La mentalitat de nou ric, presumptuós i fatxenda, que amb el canvi tan espectacular entre 1995 i 2007 es va instal·lar en bona part de la població espanyola, però sobretot en sectors dirigents espanyols. Sectors econòmics, polítics i socials. Una actitud que ha arribat a un màxim de tossuderia i d’incapacitat d’atendre la realitat en el cas del president Rodríguez Zapatero. No se sap si per manca de coneixements en el camp econòmic (però per això hi ha els assessors, entre d’altres hi havia el mateix Solbes), o si per rebuig o por d’haver de fer reformes contràries al que ell havia predicat i ha predicat fins fa molt poc, o si simplement per incapacitat de fer-se una idea de la magnitud del problema i de la seva progressió. En tot cas hi ha hagut manca de realisme, de valentia i de responsabilitat.



Parlàvem a l’inici d’aquest editorial d’un possible canvi de rasant. I hi afegíem després que podria ser per a bé.

Espanya, en conjunt, continua anant malament. I hi continuarà anant, almenys en temes tan importants com l’atur, un creixement entre nul i molt petit, un mal funcionament del servei que el sistema bancari ha de fer a les empreses. Però d’ençà del mes de maig hi ha un fet positiu, que de mica en mica pot anar fent possible una recuperació.

Per a la comprensió d’aquest fet podem imaginar l’episodi següent. És imaginació, però segur que en el contingut bàsic s’aparta molt poc de la realitat. Imaginem que la secretària de la Moncloa diu pel telèfon: «Señor presidente, le llama Joaquín Almunia». I el presidente: «Hombre, compañero, qué gusto oírte». Rèplica d’Almunia: «No soy el compañero Almunia. Soy Joaquín Almunia, vicepresidente de la Comisión Europea y responsable de los temas económicos de la Comisión. Te llamo para decirte que España está en riesgo grave e inminente de ser intervenida de la misma forma que ya lo fue Grecia. Pero esto hay que evitarlo, porque la Unión Europea puede rescatar Grecia, y quizás algún otro Estado de pequeña dimensión, pero España es lo bastante grande como para poner en riesgo el euro, y con el euro toda la construcción europea. Por consiguiente, España debe tomar urgentemente una serie de medidas que alivien su situación, que den confianza a los estados de la Unión y que den confianza a los mercados».

És probable que Rodríguez Zapatero, sempre optimista i maniobrer, digui una cosa semblant a «estamos en ello, lo estamos estudiando». Però podem imaginar, sense risc d’equivocar-nos, que la resposta d’Almunia és fulminant: «No, no hay tiempo para ir estudiando. El viernes hay Consejo en Bruselas. La ministra Salgado debe venir con los deberes hechos. Es decir, con la decisión del gobierno español de que va a tomar tales medidas», i les especifica. El president Rodríguez Zapatero és probable que tingui encara esma per buscar arguments. Per exemple, que la decisió que exigeix Almunia s’ha d’aprovar al Congrés de Diputats i que el govern no hi té majoria.

Podem imaginar que Almunia li diu que no busqui més excuses i que de majoria en tindrà «porque estoy seguro de que vas a tener el apoyo de CiU —podria dir de «los nacionalistas catalanes»—, que no sabemos si son muy ingenuos o tienen un gen con una dosis muy alta de sentido de la responsabilidad. Además, Roca y Pujol fueron europeístas de la primera hora y muy convencidos, y Duran y Mas también lo son». Podem imaginar que Almunia afegeix que Merkel, Sarkozy i Strauss-Kahn, del Fons Monetari Internacional, també el trucaran. I també el president Obama. I el primer ministre de la Xina. I que ja és hora de no fer passar amb raons.

I efectivament tots aquests personatges varen telefonar. I Rodríguez Zapatero va fer els deures que feia temps que havia d’haver fet, i CiU —és a dir, els nacionalistes catalans, no sabem si ingenus o hiperresponsables—, amb la seva abstenció, va fer possible que el projecte del govern fos aprovat. I que la Unió Europea pogués evitar la intervenció i donés suport a Espanya.

Els nacionalistes catalans, i només ells, tot i tenir mil arguments per queixar-se del govern, i fins i tot del clima general espanyol anticatalà (partits, opinió pública, institucions).

Des d’aleshores, com hem dit més amunt, no és que Espanya vagi bé, però almenys fa el que ha de fer. Té la sort que el govern, i el president, ja no manen. Manen Brussel·les, Frankfurt, Washington i molt especialment Berlín amb la senyora Merkel. I no només en estricta política monetària. També han forçat que finalment tothom entengui que calia un pacte social. Però d’això —del pacte social— en parlarem la setmana que ve.

Però com a colofó de tota aquesta història hi ha un final quasi de cine. Just en el moment que el govern espanyol, decisivament ajudat per les amenaces dels mercats i per les exigències de Brusselles i de Berlín, aconsegueix tancar el pacte social, just en aquest moment, el calendari de les cimeres anuals hispanoalemanyes marca la reunió a Madrid. Amb la senyora Merkel, és clar. Sembla com si vingués a comprovar que s’han fet els deures.



Dèiem que Espanya ha tingut la sort que des del maig de l’any passat Rodríguez Zapatero i el seu govern ja no manen. Però també ha tingut sort Rodríguez Zapatero, que políticament s’havia anat lligant de peus i de mans, i psicològicament era presoner de les seves contradiccions i a més patia una tremenda pèrdua de credibilitat, fins i tot en el seu partit. Forçat pels mercats, per Almunia, per Obama, etcètera, i per la senyora Merkel, tot d’una pot dir «jo sóc el de sempre, el de les promeses fàcils i el somriure perenne, però ja ho veieu que ens manen, i em manen, i per tant ara jo no seré el defensor a ultrança de tota mena de reivindicació ni l’home que vol quedar bé amb tothom. A partir d’ara seré l’home que per responsabilitat forçaré sacrificis i pactes exigents. Ara seré el president que se sacrifica pel bé del país».

Sens dubte és el millor que pot fer. Per l’economia i pel país. Per la gent del país. I sobretot per ell mateix. Ha tingut sort. Tenia tots els números —comprats per ell mateix— per sortir amb molt mala nota de la política. Potser ara en podrà sortir amb nota regular.

Si més no en aquest tema concret. No, molt probablement, en el tema del tracte a Catalunya. Però això queda per a un altre dia.

No és només Rodríguez Zapatero que no ha estat a l’altura. Tampoc no ho ha estat el PP, que s’ha apuntat a la idea de la catàstrofe com a gran eina política. Ja fa temps que a la política espanyola es troba a faltar aquell sentit del bé comú sense el qual els països no se’n surten.

En el cas del PP n’hi ha prou amb una anècdota per a entendreho. El mes d’abril —és a dir, poc abans de la setmana decisiva de maig que hem explicat— va venir a Barcelona una delegació de la CDU alemanya (el partit de la senyora Merkel). Del més alt nivell, amb presidents dels principals Länder, de Baden-Wurtemberg, de Hessen, de Niedersachsen, i Christian Wulff, que un mes després seria nomenat president d’Alemanya. I varen demanar que des de Catalunya s’ajudés a convèncer Rodríguez Zapatero que havia de canviar de política en la línia que la Comissió Europea, França i Alemanya demanen. Només ho varen poder plantejar a fons als dirigents de CiU. No en canvi al PP, tot i que a Brussel·les formen part del mateix grup parlamentari, a causa de la seva obstinació partidista. Tot allò del sentit d’Estat i del patriotisme eren paraules buides.

És d’esperar que ara, a l’hora de votar sobre el pacte social, el PP hagi après la lliçó i no continuï actuant contra l’interès general. Ara ja el perill és massa gros i el sentit partidista i demagògic de les seves polítiques massa evident perquè ni Rodríguez Zapatero ni el PP puguin continuar actuant irresponsablement.



No s’acaba aquí el tema del canvi de rasant. De fet no hi ha un sol canvi de rasant. N’hi ha més. En parlarem la setmana que ve.



1 de febrer





UN ALTRE CANVI DE RASANT



La setmana passada vàrem parlar del radical canvi de rasant que ha representat la reorientació d’actitud i de política econòmica del govern espanyol. Que es va iniciar el passat mes de maig per la pressió conjugada d’una situació econòmica desesperada amb perill molt imminent d’intervenció europea i pel Diktat de la Comissió Europea, del Fons Monetari Internacional, del Banc Central Europeu, del president Obama i, d’una manera especialment espectacular, de la senyora Merkel. I que va culminar dijous passat amb la visita a Madrid de la senyora Merkel i la presentació dels deures que li va fer el president Rodríguez Zapatero.

Com hem repetit diversos cops des del passat mes de maig a través d’aquests editorials, no es pot dir que ara Espanya econòmicament vagi millor. Continua anant malament i hi continuarà anant durant un temps pel que fa a l’atur, a la recuperació del crèdit bancari, a un creixement suficient de l’economia, etcètera. Però com a mínim s’ha evitat la catàstrofe i es preveuen mesures adequades. Per imposició i amb vigilància exterior, però es preveuen.

Això ha estat un fet molt positiu. Un bon canvi de rasant.

Que de passada n’ha facilitat un altre. El del pacte social.

És un pacte més important pel que representa de canvi de tendència que pel contingut. Que és modest, incomplet i poc precís. Però l’important és que ja fa anys que molta gent responsable es pregunta si l’anomenat estat del benestar és o no és sostenible en la seva versió actual. Per citar només un cas d’aquesta interrogació esmentarem un exemple poc dubtós. El de Carlos Solchaga, antic ministre del PSOE, que ja l’any 1997 es va plantejar aquest interrogant amb el seu llibre El final de la edad dorada.1 I com ell molts més. Sense, però, que cap partit ni cap sindicat ni cap patronal haguessin pogut mai parlar-ne en termes pràctics.

Abans de prosseguir cal deixar clar que l’anomenat estat del benestar és una gran conquesta social, política i humana que cal preservar. De fet, el model europeu —del qual forma part l’estat del benestar— és el millor del món, perquè combina més bé que cap altre la capacitat de crear riquesa i de repartir-la, de crear riquesa i de crear benestar i de donar seguretat a la gent. A més és el més sensible als temes mediambientals, també als problemes del que fins fa poc n’hem dit Tercer Món. Fins i tot és el que té un règim penitenciari més humà. Per tant, tot això cal preservar-ho.



No fa gaire, estant de pas per Barcelona, una alta personalitat índia parlant de la Xina deia: «La Xina fa progressos impressionants. Però ni l’Índia ni ningú al món s’ha de deixar seduir pel model xinès. I crec que així serà. El model a imitar és l’europeu. En un cert sentit l’Índia i el món han de ser europeus». I afegia: «Per tant, és molt important que vostès, els europeus, preservin el seu model. L’hem de poder imitar tots els altres. I si per preservar-lo l’han de reformar, sense pèrdua de l’essencial, facin-ho. La resta del món els ho demana. Serà bo per a tothom».

Si això ho veu un indi, també ho ha de veure un europeu.



Ja és hora d’enfrontar-se a aquest repte. De fet a Espanya ja s’hi arriba tard. Ja és un fet que la competitivitat és baixa. No una mica baixa, sinó clarament baixa. Ja és hora que ens adonem que no s’acabaran del tot però que ens disminuiran fortament els molt considerables ajuts europeus (per cert, en bona part alemanys). I és hora que tothom entengui —també el món empresarial— que l’opció desmesurada per la construcció i l’excés d’accent financer i no productiu de l’economia va ser un error, i que els sindicats s’adonin que esdevindran un agent conservador i de retrocés si no s’adapten als canvis socials i econòmics que hi ha a casa nostra i als efectes dels canvis a nivell mundial.

Val a dir que comença a haver-hi indicis positius. Ho dèiem fa dues setmanes amb motiu del referèndum de la Nissan (i abans hi havia hagut el de la Seat). I força casos similars a tot Europa (també vàrem parlar del referèndum, molt significatiu, de la Fiat a Torí).

Tothom —partits, món empresarial i sindicats— s’ha d’adonar que som a l’hora onzena. Amb perill de baixar de categoria si no reaccionem, però encara —justet— amb possibilitats de mantenirnos en un acceptable nivell europeu.

Com a economia, com a societat i, també, com a estat del benestar.

Com que arribem tard podem prendre exemple de països que ja han fet els deures (del tot o en bona part). Fa trenta o quaranta anys va estar de moda fixar-se en els països nòrdics, i en Holanda o Alemanya o Àustria. Per diversos motius, però especialment pel seu model social. Pel seu estat del benestar.

I vàrem fer bé de fixar-nos-hi. Però valdria la pena que també ens hi fixéssim ara.

Els pactes socials que ara s’inicien a Espanya, ja fa temps que ells els han fet. I l’esforç de productivitat l’han fet sempre. Per cert, tot això pilotat sovint per partits socialdemòcrates, però també sovint per partits de centre o democratacristians. I amb pactes socials que inclouen els partits i els governs, el món empresarial i els sindicats. És a dir, el que ara es comença a fer tímidament a Espanya i a Catalunya mateix.

Agafem un exemple especialment il·lustratiu. El d’Alemanya. País que de 1947 a 1969 va construir l’estat del benestar (i va aixecar el país de la ruïna). Amb governs de democratacristians sols (i Konrad Adenauer i Ludwig Erhard com a grans figures) o aliats amb els liberals. Els socialistes fins al 1959, al congrés de Bad Godesberg, no varen fer el pas del socialisme d’inspiració marxista a la socialdemocràcia. I tot just el 1969 varen governar amb Willy Brandt de canceller.

I tots plegats varen conduir el país a un alt nivell econòmic, social, de benestar —d’estat del benestar— i de prestigi.

Una situació que va entrar en crisi durant els anys noranta. En crisi greu. En part per l’esforç que va representar la reunificació. En part per una certa rigidesa laboral i unes càrregues socials molt fortes. Tant és així que el president Aznar, en un moment brillant per a l’economia espanyola i amb la mentalitat de nou ric que en altres editorials ja hem descrit (i que no ha estat exclusiu d’Aznar ni del PP), es va permetre humiliar el canceller Shröder a la cimera de Berlín l’any 1999: «Espanya va molt bé i Alemanya malament». Silenciant que Espanya en part anava bé pels fons molt importants que rebia d’Europa (en gran part precisament d’Alemanya).

Alemanya ha sortit d’aquella crisi. Com ho ha fet? Amb molta determinació i amb diverses reformes, reformes que afecten el mercat de treball, la sanitat i les pensions. Algunes d’aquestes reformes són conegudes com les Hartz-Reformen, les Reformes Hartz, que es varen acabar aprovant l’any 2004 i es varen aplicar a partir de 2005. I és evident que toquen punts crucials de l’estat del benestar i de la productivitat econòmica. Per tant, la negociació no va ser fàcil tot i que l’oposició —que eren els democristians i els liberals—, si bé no es va posar al costat del govern, no va tenir una actitud obstruccionista. Dura, en canvi, fou la posició dels sindicats, que varen convocar vagues i manifestacions.

Però el que és instructiu és que el partit socialdemòcrata, inquiet per la protesta de sectors tradicionalment votants seus, va convocar el canceller Schröder —que alhora era president del partit— i li va reclamar que aturés la reforma. Schröder, que en altres temes sovint ha tingut actuacions controvertides, va tenir una resposta que l’honora: «És cert que sóc president del partit, però també sóc canceller (és a dir, cap del govern) de la República Federal d’Alemanya. I responsable davant del poble alemany. Per tant, dimiteixo de president del partit, però seguiré endavant amb les reformes com a canceller».

Això —i alguna altra mesura ben poc popular que una mica més tard va prendre la cancellera Merkel— ha produït, entre d’altres, el resultat següent: que a partir de 2005, que és quan varen entrar en vigor les reformes, l’atur va començar a baixar i l’ocupació a pujar. Per primera vegada des de 1992 l’atur està per sota dels tres milions per a una població de 82 milions, i a Espanya pels volts dels 4,5 per a una població de 45 milions. I les xifres encara són més negatives si es tracta de l’atur juvenil.



A fi que les dades i les anècdotes no ens distreguin, recordem que el tema principal de l’editorial d’avui és el canvi de rasant.

Que és quelcom que no val només per a nosaltres. Val per a tot Europa. Hem de salvar el nostre model. Perquè si no ho fem ens encallarem, com en part ja ens hem encallat. I el canvi de rasant consisteix a no fer-ne una defensa sistemàtica de tot i per a tot, sinó a adaptar-lo. Admetent que de vegades això comporta canvis que poden semblar regressius. Però que no ho són perquè, primer, són condició de sostenibilitat, de continuïtat del model. I, segon, són condició de rellançament del model. Com demostren els exemples alemanys i nòrdics.



8 de febrer





«LOS CATALANES YA PAGAN MÁS»



Aquestes últimes setmanes hem hagut de dedicar els nostres editorials a temes candents relacionats amb l’autogovern català —de fet relacionats amb la relació entre Catalunya i Espanya— i amb els canvis de rasant en l’àmbit econòmic i social tant a l’Estat com a Europa.

Voldríem poder deixar-los descansar un parell o tres de setmanes, però no és possible. Concretament en el tema de la relació Espanya-Catalunya es continuen produint fets que obliguen a parlar-ne. Perquè novament incideixen en el moll de l’os d’aquesta relació tant en termes polítics com econòmics, i també ètics. De fet, plantegen la qüestió de si aquesta relació ja només pot ser fruit de la imposició o no.

Aquests dies la imatge negativa que s’ha produït ha estat de caràcter econòmic. Aparentment. És a dir, econòmic ha estat el problema concret que aquests dies hi ha hagut, però en realitat no és només econòmic. És també polític i fins i tot de concepte d’Espanya. Que és el problema de fons.

No caldria que en aquest butlletí parléssim del tema concret de la relació econòmica entre Espanya i Catalunya. N’hi ha prou de llegir l’article de diumenge passat a La Vanguardia de Jordi Barbeta, titulat «Los catalanes ya pagan más».2 Només un cop hem dedicat un editorial nostre a un article periodístic. Fou amb motiu de l’editorial «La dignitat de Catalunya» que sobre el tema de l’Estatut i del Tribunal Constitucional varen publicar tots els diaris catalans el mes de novembre de 2009.

Per tant, el que avui fem és quelcom d’excepcional. I ho fem perquè l’article de diumenge passat de Jordi Barbeta explica més bé que ningú la magnitud i els efectes del dèficit, amb greus conseqüències socials, que està patint Catalunya. I ho explica més bé que ningú perquè és una exposició ben documentada, però sobretot més clara i expressiva que qualsevol estudi tècnic. És un article a retallar i a ensenyar a qui sigui que ens vulgui titllar de victimistes, o d’insolidaris. I que ens critiqui per l’actitud creixentment reticent de cada cop més catalans envers Espanya.

Actitud de recel o de rebuig que no es basa només en arguments econòmics o lingüístics o polítics, sinó també ètics.





«LA SOLIDARIDAD SOLO HAY QUE PRACTICARLA CON LOS BIENES AJENOS»



Catalunya va fer una aposta clara i decidida per la solidaritat interterritorial en el conjunt de l’Estat. Conscient que li tocava el paper de contribuent net. Val a dir que aquesta opció va actuar també en l’àmbit polític i institucional. Però sobretot amb un fort contingut econòmic. En nom, repetim-ho, del progrés general econòmic i social i, com a gran motor polític i moral, en nom de la solidaritat.

Però ara, quan fem notar que aquesta política s’aplica d’una manera que Catalunya i les persones que viuen i treballen a Catalunya —també les persones que viuen i treballen a Catalunya— no poden suportar i que el concepte de la solidaritat s’aplica d’una manera cada cop més injusta, se’ns respon que «la solidaridad solo hay que practicarla con los bienes ajenos». És una resposta cínica, i ens la donen personalitats espanyoles de gran relleu polític i institucional. A partir d’això s’esfondra la base ètica del sistema. I de la relació entre Catalunya i Espanya.

Quan es posen en dubte la justícia i la sostenibilitat de l’actual relació entre Catalunya i Espanya, que ningú no s’escandalitzi sense abans analitzar el procés «d’asfíxia anunciada» que ja va pronosticar Ramon Trias Fargas. Que està anant molt més enllà, fins i tot, del que ell mateix aleshores pronosticava. I que dóna la impressió, per la seva radicalitat i la seva generalització, que o forma part d’un pla o bé és fruit d’una acció molt general i sistemàtica de deformació de la realitat i de la imatge de Catalunya. O, probablement, de les dues coses alhora.

Perquè hi participen els partits polítics, moltes institucions de l’Estat, els mitjans de comunicació i l’opinió pública. I el mateix govern, que incompleix els compromisos envers Catalunya i que contribueix a incrementar el dèficit de l’Estat mantenint en una part considerable una duplicitat incompatible amb les autonomies. I que de vegades actua i s’expressa amb insensibilitat i una desconsideració ofensives. Fa pocs dies la ministra Salgado ha estat un exemple d’aquesta actitud displicent dient que si els catalans necessiten més diners, que apugem els impostos. Això dit des del Ministeri d’Economia, responsable dels incompliments econòmics de l’Estat envers Catalunya.

Catalunya no pot aguantar si se li continua imposant un dèficit fiscal que pel cap baix és el 9% del PIB. Que és més alt si es tenen en compte les contribucions privades a l’escola (escoles concertades), mútues sanitàries, peatges, etcètera. Totes molt més altes que a la resta de l’Estat.

Afortunadament ara a Catalunya l’estat d’ànim del país ha evolucionat en un doble sentit positiu. En primer lloc, prenent consciència de la situació i del fet que ara com ara no podem esperar un canvi. I que per tant només anirem endavant per la nostra determinació i el nostre esforç. La presa de consciència general que hi ha, tant en l’àmbit econòmic com en el polític i en el de la identitat del país, és positiva. I en segon lloc, perquè en diversos àmbits, des de l’econòmic —malgrat la crisi— al cultural, al de la recerca i al de les iniciatives socials, es va veient que tenim molts actius. Que hi ha voluntat de resistència, però també de crear i de tenir iniciatives. I que hem recuperat la seriositat. Hem dit diversos cops en aquests editorials que amb el que tenim i amb la seriositat que havíem tingut i que ara estem recuperant hem de tirar endavant.

És a dir, el que és bo no és que hi hagi més o menys independentistes o més desafecció, com diria el president Montilla. Certament n’hi ha més. Però el que és bo és que molta gent, més que abans, s’hagi adonat que no podem esperar ni gaire comprensió ni gaire justícia de l’Estat espanyol. Però que, tot i això, podem recuperarnos. Si la gent reacciona, si el govern actua eficaçment i honestament —és a dir, explicant la veritat de la situació— i si tots plegats mobilitzem els nostres recursos intel·lectuals, econòmics i morals. Comptant amb nosaltres mateixos. Altres cops ja ho hem fet.



15 de febrer





EL MEDITERRANI



És un tema d’actualitat. De molta actualitat. Revoltes, clam general demanant més llibertat, més treball, més benestar i més dignitat. Val a dir que depassa el Mediterrani: afecta també el Iemen, Bahrain i l’Iran. I països de l’Àfrica subsahariana. I en alguns d’aquests països més llunyans els conflictes tenen motivacions particulars.

És el cas, per exemple, de l’Iran, que no és un país àrab, però sí musulmà, com també passa en molts indrets de l’Àfrica negra. I que té un objectiu particular de gran potència. De repercussió mundial, i perseguit a través d’un procés que fa el seu cas diferent.

Els fets de Tunísia, Egipte i Líbia, i d’una manera molt més mitigada d’Algèria i del Marroc (i probablement també més esperançadora en el cas del Marroc), ens duen a la memòria el discurs que des dels anys noranta es va dirigir des de Catalunya a Europa, i als països de la costa del nord d’Àfrica. Un discurs que va tenir un ressò limitat —i s’entén—, però que tot i això va ser escoltat i assumit en alguns àmbits governamentals i va ajudar a sensibilitzar alguns sectors polítics i intel·lectuals. I que com a mínim va servir perquè Catalunya fes un esforç coherent de visió d’ampla volada. No localista.

Sempre hem dit que tot i no disposar de les competències pròpies d’un Estat, Catalunya com a societat i com a Generalitat s’havia de projectar enfora. Havia de tenir idees i, dins de les seves possibilitats, mirar d’influir. Ho hem dit amb la seguretat que si això es produïa amb una Catalunya que com a país funcionés bé i donés una imatge positiva i ho sabés presentar en la forma i a les instàncies adequades, podria tenir una presència i fins i tot una influència més moral i intel·lectual que política, però amb tot d’una certa consideració. I en qualsevol cas ens ajudaria com a país a estar oberts al món i als problemes del món. Als nostres problemes particulars, però també als del món.

Durant una bona temporada es va dur a terme aquesta actuació, podríem dir-ne de política institucional o en tot cas de presència no arreu del món, però sí en determinades àrees. En més d’un escenari. I un d’ells va ser el Mediterrani.

Per què el Mediterrani? Som mediterranis. Un teatre molt immediat d’operacions. Ens convé que el Mediterrani vagi bé i tingui un pes en el món. Que no sigui un racó oblidat, poc desenvolupat i conflictiu. A més ens convé també que sigui el cordó umbilical entre Àsia i Europa, sobretot ara que Àsia és cada cop més important.

Per això ja fa anys que la Generalitat va iniciar una acció de sensibilització espanyola i europea respecte al Mediterrani. Necessària perquè Europa estava molt desinteressada del Mediterrani, i en general del sud d’Europa i del nord d’Àfrica. Una acció a còpia de conferències, entrevistes, articles, visites a polítics europeus de pes. I propostes al govern espanyol. Amb l’argumentació següent:

La frontera més problemàtica d’Europa és la del sud, la del Mediterrani. La frontera que sempre s’ha considerat més perillosa és la de l’est, la que llindava amb els països comunistes. Però ara amb la caiguda del mur de Berlín i la descomposició comunista és una frontera amb problemes de reinstal·lació democràtica, d’evolució cap a una economia ja no estatal, etcètera. Però no és una amenaça. En canvi, al Mediterrani s’hi donen quatre fets molt preocupants. El primer és l’explosió demogràfica. El segon és el subdesenvolupament. El tercer resulta de la conjunció dels dos primers i és l’emigració molt massiva i incontrolada. I el quart és o podria ser l’ideològic —l’islamisme— amb una possible derivació terrorista. Per tant a Europa l’interessa ajudar que el nord d’Àfrica, del Marroc a Egipte, es desenvolupi econòmicament, produeixi un sector social de classe mitjana i evolucioni cap a un sistema més democràtic. Això serà un procés llarg, però cal que des d’ara Europa —la Unió Europea— treballi en aquesta direcció. Si ho fa seriosament, encara que els resultats triguin, això sol crearà un clima positiu entre el nord i el sud del Mediterrani.

Aquesta predicació de la Generalitat no va ser infructuosa. Més que res perquè l’any 1994, en un moment de col·laboració molt positiva entre el govern de l’Estat i el de la Generalitat, el president González es va comprometre a aprofitar la presidència espanyola del segon semestre de 1995 per convocar la Conferència de Barcelona de tots els països mediterranis, de la costa europea i de l’africana. I proposar l’adopció d’una sèrie de mesures que havien de facilitar el desenvolupament del sud i també una intensificació dels intercanvis comercials.

I això havia de tenir continuïtat amb el que se’n va dir el Procés de Barcelona.

La iniciativa va semblar que podria tenir èxit durant els dos o tres primers anys. Però l’agreujament del conflicte entre israelians i palestins i la tensió forta entre Algèria i el Marroc a causa del Sàhara, entre altres entrebancs, més el desinterès francès i la paràlisi política italiana, varen frenar molt el procés. I també, cal dirho, la lentitud de resposta de la Unió Europea. I dels països del nord d’Àfrica. I el procés va acabar definitivament encallat quan Aznar, gens europeista i amb clara preferència per l’Atlàntic en detriment de la Unió Europea i del Mediterrani, va donar un radical cop de timó a la política exterior espanyola.

Malgrat això, des de Catalunya durant un temps i en part fins avui mateix, es va continuar maldant per mantenir una presència cultural i econòmica al Mediterrani. Per exemple, l’Institut d’Estudis Mediterranis, creat per Baltasar Porcel seguint l’impuls del Procés de Barcelona, ha arribat fins avui amb una activitat important i un prestigi remarcable a tota la conca mediterrània.



Tot això no ho hem explicat com qui escriu unes memòries o un article periodístic, sinó amb uns dos altres objectius.

El primer, fer notar que Europa no ha tingut una autèntica política mediterrània. No ha procurat impulsar el creixement econòmic dels països del nord d’Àfrica. No ha ajudat a fer les reformes que aquests països necessitaven (ells tampoc no hi han contribuït prou). No els ha pressionat perquè ni que fos gradualment es democratitzessin. Això són mancaments atribuïbles als països del sud (França, Espanya i Itàlia), però també és criticable el desinterès quasi insultant dels països del centre i del nord. En el cas d’Espanya, cal fer l’excepció del període de Felipe González. En el de França, cal dir que l’únic moment en què va demostrar interès va ser quan el president Sarkozy, just després de ser elegit, va llançar una iniciativa inconnexa i fins i tot jurídicament malgirbada —l’Union pour la Méditerranée—, que fa la impressió de ser un mix d’egocentrisme personal i de grandeur française a destemps. I que ha estat un fracàs total. Quasi ridícul.

El resultat és el paper galdós que està fent Europa, ara que el nord d’Àfrica entra en ebullició.

El segon objectiu d’aquest relat és recordar que hi ha hagut una època en què Catalunya va estar més present al món. Catalunya no té competència de política exterior. No pot fer política exterior com la pot fer un Estat. Però pot tenir acció exterior. En el camp cultural i en el de l’art, en el camp de les idees i en el de les iniciatives socials, en el camp econòmic i en l’universitari. I amb tot això junt s’arriba a fer una política. I a tenir una presència. I a tenir una certa influència i, sobretot, un prestigi. Com havíem tingut.

Naturalment, això requereix una condició prèvia. Que el mateix país, que la mateixa Catalunya ofereixi una bona imatge. Que el país faci goig, que tingui prestigi, que sigui vist com un model digne de considerar i potser d’imitar. Com quan a Itàlia es parlava, amb judici positiu, del modello catalano. O quan durant els anys noranta els nous estats de l’Europa central i de l’est venien a Catalunya a veure el nostre sistema sanitari per construir el seu.



Els països van endavant o endarrere pel que ells fan. Però també per la situació del seu entorn. El Mediterrani forma part molt principal del nostre entorn.



2 de març





QUINS SÓN ELS PERILLS? I AMB QUINES PERSPECTIVES?



1. Parlem d’economia. Hi ha una crisi i un perill econòmics. D’empreses que tanquen, d’atur, d’estancament, de pèrdua de pes econòmic, i de baixada de renda i nivell de vida. Fins i tot en alguns àmbits i en alguns sectors amb situacions dramàtiques. I les pèrdues i els drames econòmics que hi haurà hagut només en part podran ser reparats. Però més tard o més d’hora —i amb un balanç final del tot satisfactori o no, és a dir, finalment amb recuperació plena del nivell d’abans de la crisi o no—, la crisi econòmica se superarà.

Podria ser que reculéssim al 2005. I que triguéssim temps a situar-nos en el nivell del 2008. I que perdéssim alguna posició a nivell espanyol o europeu. Però seguirem tenint un pes econòmic important. I no serem pobres.



2. Parlem de l’estat del benestar. També en això pot ser que reculem. Però l’estat del benestar —subsidi d’atur, escola i sanitat per a tothom, serveis socials, pensions…— no desapareixerà. Podria ser que haguéssim de renunciar a alguns guanys obtinguts durant els últims trenta anys. Com ja els ha passat als nòrdics, als holandesos, als alemanys, als austríacs… Però en el que és substancial l’estat del benestar forma part del nostre model europeu. No desapareixerà d’Europa i, per tant, no desapareixerà de Catalunya. Pot baixar algun esglaó, però no desapareixerà.

Vol dir això que la crisi econòmica i financera, i política, que patim no tindrà cap conseqüència, almenys cap conseqüència greu i irreversible? O que el dany serà limitat i reversible? Molt probablement així serà en l’ordre econòmic i social, tot i que probablement no tornarà l’alegria una mica inconscient d’anys enrere —i millor que no torni. Però hi ha dos altres aspectes en què els efectes negatius de la crisi econòmica i política poden ser molt greus, de difícil recuperació o fins i tot irreversible.



3. Parlem d’autogovern. Aquí la situació creada per la crisi econòmica pot tenir conseqüències de més durada o fins i tot no reversibles. Què passa quan algú s’arruïna, o què pot passar? Què passa quan algú es veu obligat a demanar ajut a creditors que, ateses les circumstàncies, li poden posar condicions econòmiques molt dures o fins i tot fer-se atorgar la capacitat de decidir sobre el seu patrimoni, de fer-li renunciar a la seva potestat?



En el cas de Catalunya, de renunciar totalment o en part al seu autogovern.

La crisi no convertirà Catalunya en un país del Tercer Món. Pot ser que s’empobreixi, però seguirà tenint un acceptable nivell europeu. I el mateix passarà amb l’estat del benestar. Potser no serà tot tan fàcil com va arribar a ser fa uns anys. Però el marc europeu ens condiciona, per a bé. I ens protegeix. En això ens protegeix.

No ens protegeix només als catalans. Protegeix Espanya i protegeix tot Europa. Espanya sola podria ser que hagués acabat molt malament. El govern espanyol i en part també la societat espanyola ho han fet prou malament d’uns anys ençà perquè hi hagués hagut una crisi molt fonda, de difícil recuperació. Però Europa els ha protegit, i a nosaltres també.

Però pel que fa a l’autogovern, als catalans no ens protegeix ningú. Som sols a defensar-lo. A defensar-lo enfront d’un concepte d’Espanya que mai no ha acceptat de bon grat un alt nivell d’autogovern català. I Catalunya no seria el primer cas a la història que ha perdut la independència o l’autogovern perquè la crisi financera l’ha posat a mercè d’un veí més poderós i ambiciós. Que ha pagat el deute a canvi de la llibertat i de la capacitat de decidir.

De decidir fins i tot en els afers interns. És a dir, de la capacitat del país d’actuar al servei de la seva gent. I si un país no pot actuar amb criteri propi i eficaç al servei de la seva gent és inevitable que tard o d’hora la seva gent no s’hi reconeixerà. I no el valorarà.

Per a la gent el propi país haurà perdut capacitat de servir-lo amb eficàcia. I prestigi. I no se’n podrà sentir orgullosa.



4. Parlem, doncs, també, d’identitat. Perquè la pèrdua d’autoestima i d’orgull porta aparellat l’afebliment del sentit d’identitat. Que ja és objecte d’atac polític i jurídic, i financer i cultural i lingüístic, i de tot això ens n’hem de defensar. I ja hem demostrat més d’un cop que ho podem fer. Entre altres coses perquè hem cregut en nosaltres mateixos i en els nostres valors com a nació i com a societat, i en la nostra capacitat de crear riquesa, de forjar una societat sòlida, convivencial i integradora. Però si haguéssim d’admetre que no som capaços de gestionar el nostre propi país amb eficàcia i seriositat, i amb responsabilitat i capacitat d’utilitzar bé els nostres talents, la pèrdua de confiança, d’orgull i d’esperança que això comportaria ens abocaria a una gran decadència.

Per tant, la batalla que ara lliura Catalunya en l’àmbit de les finances de la Generalitat i del de l’autogovern no és només econòmica o política o jurídica. És una batalla per demostrar a tercers —i sobretot demostrar-nos a nosaltres mateixos— que som capaços de redreçar el país. De sortir del clot on hem anat a parar i de tornar a engegar.

Per tant, ens cal valentia per explicar la veritat a la gent, per acceptar cadascú, sense excuses, la seva part de culpa i assumir la responsabilitat de fer el que calgui fer. Amb vocació de servei al país.

Economia, estat del benestar, autogovern i identitat. Quatre àmbits que hem i podem defensar i consolidar. Tots quatre.



15 de març





LES TRES CAUSES DE LA CRISI FINANCERA DE LA GENERALITAT



Aquests editorials s’escriuen des d’una posició relativament còmoda. És a dir, que es redacten amb sentit de responsabilitat respecte a l’interès del país (o si més no s’intenta que així sigui), però considerablement al marge del que és l’activitat política. Especialment de l’activitat de partit.

En aquest moment, que és políticament i econòmicament molt difícil, i especialment difícil pel que fa a les finances de la Generalitat (i en general de totes les institucions públiques), pot ser oportú aprofitar aquesta circumstància per dir el que probablement molta gent sap, però que queda difuminat i confós pels interessos de partit i per les angúnies d’índole diversa que ofusquen la clara percepció dels fets. Potser des d’aquest butlletí podem intentar aclarir no tant quina és la situació financera de les institucions catalanes (i especialment de la Generalitat), que ja tots sabem que és molt dolenta, sinó com s’hi ha arribat.

D’on ve el dèficit tan gran que hi ha? Té tres causes.



1. Catalunya arrossega un molt mal finançament des de fa molts anys. De fet, des del començament de l’autonomia. És un tema que no es va resoldre bé en el moment de la redacció de l’Estatut ni en la de la LOFCA, fruit d’un acord UCD-PSOE que des de Catalunya vàrem haver d’assumir. Amb el vot en contra només de CiU i d’ERC. Va ser el 17 d’abril de 1980.

Alguns aspectes d’aquesta situació es varen millorar durant els anys posteriors, sobretot a partir dels primers anys noranta, però d’una manera insuficient. A més, sovint el que es guanyava per una banda es perdia, si més no en termes relatius, per l’aplicació d’un concepte molt viciat de la solidaritat («la soli- daridad solo se aplica con los bienes ajenos»). El resultat és que a hores d’ara, després de 30 anys de funcionament autonòmic i de governs de tots els colors a Espanya i a Catalunya, el dèficit fiscal català no baixa del 9%. És un gran mèrit de Catalunya que, malgrat aquesta sagnia, hagi pogut fer el que ha fet en el camp econòmic i social, polític, institucional i nacional. Però ho ha fet amb sobreesforç, és a dir, amb un equilibri làbil que en temps de crisi es descompensa.



2. La crisi general. Que afecta tothom. Ha afectat especialment Espanya pel mal govern que ha patit. I naturalment arrossega Catalunya, on a més d’aquesta fallada general també s’han comès alguns errors, com tot seguit direm. Malgrat tot, és reconfortant veure que alguns dels mecanismes que han de fer possible que sortim de la crisi estan funcionant bé, sobretot l’obertura a l’exterior (en general, però especialment pel que fa a exportació i inversions a l’estranger) i el manteniment del canvi radical que d’un temps ençà s’ha produït en el camp de la recerca i el desenvolupament. Però tot i això de moment la crisi general afecta seriosament la nostra economia, des de les empreses a la gent que es queda sense feina, passant per les finances dels ajuntaments i de la mateixa Generalitat.

Alguna responsabilitat de tot plegat pot buscar-se dins el mateix país, però bàsicament és un problema general i en bona part ens ve de fora.



3. La gestió econòmica de la Generalitat durant aquests últims anys. És a dir, del tripartit. El tripartit va tenir un conseller d’Economia capaç, valent i honest. Però amb això no n’hi ha prou. No entrarem a analitzar en quin indret, o en quins indrets, o en quines motivacions del tripartit cal cercar la causa de la mala gestió econòmica i financera que s’ha produït. O per quina raó. Però el cas és que —sigui dit amb respecte i consideració envers les persones— la gestió ha estat dolenta.

A partir de l’any 2007 ja era més que evident que ens queia a sobre una situació difícil. I a partir de l’estiu de 2008 —és a dir, abans dels pressupostos de 2009 i 2010— ja es preveia que el xàfec seria de proporcions molt grans (amb tempesta elèctrica inclosa). Seguir gastant amb alegria en iniciatives de vegades positives però ajornables i no urgents, continuar inflant l’administració pública, agafar compromisos —fins a finals de 2010— que tothom sabia que no es podrien complir (i que sovint ni eren urgents ni fins i tot necessaris), prendre decisions per imatge i de vegades, en algunes conselleries, per exhibicionisme, tot això sí que s’hauria d’haver evitat. Sens dubte, es pot parlar d’iniciatives positives també durant aquest període, però en conjunt la gestió del nostre govern va ser imprudent, inconnexa i de vegades presumptuosa. I va hipotecar greument el futur.



Tres causes que, sumades, han creat una situació extremament difícil. Que costarà de superar. I que requereix una acció competent i valenta alhora. Que entre altres coses exigeix explicar al país la situació real.

Hi ha tres causes que expliquen el que ha passat. No cal posar l’accent només en una. Però les tres hi són. I seria fer un mal servei al país voler-ne dissimular alguna. I actuar en termes de partidisme exacerbat. Del passat fruit de la recent gestió econòmica forçosament se n’ha de parlar. De la crisi general, encara que poc hi podem influir, també. I també del problema de fons, que arrosseguem de fa temps, és a dir, de la postura negativa que Espanya adopta cada cop més envers Catalunya en tot, i també en el tema del finançament. Que ningú no surti, per partidisme suïcida, amb la cançó de l’enfadós que el govern és victimista. O antisocial. El govern el que fa és explicar com estan les finances de la Generalitat, que és el que ha de fer. I no pot amagar la gravetat de la situació. Per altra banda, seria absurd i inútil que ho provés perquè el mateix govern espanyol diu que el tancament que haurà de fer el govern de la Generalitat per a l’any 2010 és molt negatiu. Molt més del que ell mateix i el tripartit havien dit poc abans de les eleccions. Enfront d’això el discurs de voler-se treure les puces de sobre amb arguments demagògics o simplement negant evidències no té sentit. Com no en té demanar al govern de la Generalitat que no comprimeixi tant la despesa, però, en canvi, donar suport o no criticar el govern de Madrid, que li exigeix que la rebaixi encara més. Cal que qui sigui s’ho faci mirar perquè això podria esdevenir una actitud cínica. Que més que mai és inadmissible perquè en tot això ens hi juguem l’autogovern, i perquè són temes que afecten aturats, gent dependent i empreses en crisi. Això ja no seria un simple tripijoc polític, sinó una fallada ètica que desqualificaria qui ho proposés.



22 de març





UN PERILL PER A LA COHESIó INTERNA DE CATALUNYA



Darrerament hem parlat més d’un cop dels reptes amb els quals s’enfronta Catalunya: el repte de la nostra economia, de la nostra competitivitat, de la nostra modernització, de la nostra internacionalització. I consegüentment el del nostre nivell de vida i el nostre benestar. És un repte, aquest, que de fet estaríem en condicions de superar, perquè tenim tradició empresarial, perquè la mentalitat del país està ben orientada en aquest sentit, perquè malgrat les crisis i alguns errors continuem tenint actius importants.

El repte, també, de la nostra adaptació a la globalització. Hem assolit en tots els ordres un grau acceptable d’internacionalització «El nostre món és el món». Va ser l’eslògan de la Generalitat en tots els ordres durant una pila d’anys. I això era condició indispensable de progrés econòmic.

La crisi i el finançament cada cop més insuficient de la Generalitat plantegen, però, un altre repte: el de la qualitat del nostre estat del benestar i el de la nostra cohesió social.

Des del primer moment de la vigència de l’Estatut de 1979 una prioritat de la Generalitat fou implantar en tot allò que en depenia un estat del benestar que arribés a tothom i que fos de qualitat. Això comportava prioritzar la sanitat, l’ensenyament, els serveis socials —des de la Renda Mínima d’Inserció (PIRMI) al suport a la vellesa, l’ajut a tota mena de discapacitats, etcètera. O lluitar contra l’handicap fruit del desequilibri territorial.

Aquesta política sempre va topar amb un finançament insuficient per part de l’Estat. De fet, el conjunt de Catalunya —des de la Generalitat fins a moltes altres institucions catalanes i fins a la mateixa societat— ha hagut de fer aportacions molt importants al bon funcionament de l’estat del benestar com a conseqüència de la contribució clarament insuficient de l’administració central. I el cas és que Catalunya ha consolidat durant els últims trenta anys un estat del benestar realment universal —és a dir, que arriba a tothom, també a l’immigrant que va arribar ahir— i de bona qualitat. Més en alguns sectors que en d’altres, però en general de bona qualitat.

I, per exemple, prou bona en sanitat perquè l’Organització Mundial de la Salut posés d’exemple Catalunya com a referent a imitar pels nous països independents de l’Europa central i de l’est que havien de crear la seva. O que internacionalment es faci una molt bona valoració del que durant els darrers 35 anys s’ha fet a Catalunya (entre les administracions catalanes i la societat) en el camp de les persones discapacitades.

Tot això no ha estat ni és un luxe. És un acte de justícia. Però també és més que això. És una necessitat per a una societat que fa de la seva cohesió interna i de la convivència uns objectius irrenunciables.

Afortunadament, l’anomenat estat del benestar és un producte europeu i molt ben valorat arreu del món. I al qual cap país europeu no pot renunciar. Però pot tenir més o menys qualitat, i es dóna el cas que Catalunya necessita que el seu estat del benestar sigui especialment bo, molt inclusiu i molt cohesionador.

En primer lloc, perquè la insuficiència de poder polític —el fet de no ser un Estat amb potestat d’imposició— fa més necessari que l’estructura i la mentalitat del país ajudin a compactar la societat, i això requereix que la gent se senti socialment atesa i inclosa. Quan des del catalanisme es deia en els anys cinquanta que «Catalunya serà social o no serà» ja era en aquest sentit.

I això encara és més així perquè som un país amb molta immigració. En termes relatius, el que més n’ha rebut a Europa durant els últims 15 anys. I ja n’havíem tingut abans, però ara és més diversificada i de cultures molt diferents. I volem que continuï essent veritat que «català és tota persona que viu i treballa a Catalunya». I no li sigui hostil, és clar. Però això requereix que tothom se senti atès en les seves necessitats, i que l’ascensor social funcioni. I això no serà possible si continua el procés d’escanyament financer de la Generalitat, i en general de l’economia i la societat catalanes.

Es diu que hi ha polítiques que podrien crear una divisió interna i profunda al país. Hi ha qui en parla referint-se a la llengua, cosa que 30 anys de política lingüística han demostrat que és totalment falsa. Hi ha bona convivència, hi ha barreja i l’ascensor social funciona per a tothom. Hi ha qui diu que unes reclamacions més fortes d’autogovern podrien tenir un efecte negatiu. No ha estat així fins ara. I molt probablement no ho serà en el futur.

Però el que ara podria crear un gran malestar social i divisió és que des de l’ensenyament als hospitals, i de l’habitatge a l’atenció a la gent amb dependència, el govern català no pogués atendre bé el conjunt de la societat. Pel mur de la discriminació financera a què l’Estat sotmet Catalunya.

No és en nom només d’una història mil·lenària que Catalunya reclama un tracte just. Ni en defensa d’una llengua i d’una cultura. O d’un desenvolupament industrial o tecnològic. També és, i molt, per poder donar un tracte just a tots els seus ciutadans, per assegurar el funcionament de l’ascensor social i per evitar fractures internes.



6 d’abril





6 ANYS I 250 EDITORIALS



Al juny de 2005 vàrem començar a editar aquest butlletí electrònic. Sempre encapçalat per un editorial que ha procurat marcar l’orientació bàsica tant del mateix butlletí com de la Fundació Centre d’Estudis Jordi Pujol. Avui, al cap de sis anys, en publiquem el número 250.

Sis anys i 250 números poden ser un moment adequat per reflexionar sobre el que s’ha fet. I sobre el perquè.

Després de 23 anys d’acció de govern vaig pensar que era oportú fer una reflexió sobre el país i els seus punts forts i els febles. La meva experiència i el fet de no tenir ja ni responsabilitats ni urgències podien fer més fàcil aquesta reflexió.

Que per altra banda considerava necessària i urgent, com havia explicat poc abans —el 14 de febrer d’aquell any— en una conferència a Esade. Transcric uns paràgrafs d’aquell discurs. Després de descriure la problemàtica amb què s’enfrontava Catalunya, aleshores ja complexa, deia el següent. I ho transcric amb alguns subratllats que posen l’accent en punts que considerava i considero capitals.



Seria temerari voler-nos amagar nosaltres mateixos tot el risc que correm. Però no tindria sentit que renunciéssim a l’altra cara de la moneda. És a dir, a l’autoestima a què tenim dret i consegüentment a la confiança i a l’ambició. I que no hi poséssim l’accent. Però tot plegat pot sortir bé a condició que el país tingui bones idees, valors sòlids i actituds positives i dinàmiques.

Però passa que per donar aquesta resposta ens cal posar al dia els nostres instruments d’ordre intel·lectual i la nostra manera de veure i sentir la nostra societat i el nostre país. Perquè el pensament ara dominant a Catalunya no és idoni per donar aquesta resposta.

No ho és entre altres coses perquè no prioritza Catalunya, perquè no és resultat d’un esforç original i propi i perquè és fruit d’una concepció light del país i de la societat. I de la persona.

L’actual pensament dominant i políticament correcte no ens salvarà. Ni ens projectarà. Ni evitarà que ens encallem.

Els reptes que ha d’afrontar Catalunya, com qualsevol país immers en la globalització econòmica, els fluxos migratoris i el desenvolupament vertiginós de la tecnologia en tots els camps, no trobarà una societat amb els valors i les actituds adequades, perquè aquesta societat està segrestada per les estratègies teatrals que exigeix el joc social del quedar bé amb tothom i no perdre emocionalment el valor de les utopies.

I d’aquí ve el grau molt alt d’insinceritat que hi ha en el nostre món polític, sobretot, però també mediàtic, i fins i tot de vegades acadèmic. Es diuen coses i es proclamen coses en les quals no es creu. O es creu el contrari del que es diu. I del que es fa.

I això passa en temes del tot determinants del nostre futur: en ensenyament, en immigració, en política de família, en medi ambient, en general en el tema dels valors, en temes de solidaritat, en política energètica, fins i tot en política d’habitatge, etcètera. Hi ha massa ficció en el discurs i en l’actuació públiques. I massa condicionaments, massa pressió, massa por a dir el que es pensa.



I més endavant posava un exemple concret d’aquesta manera de fer:



Entendran fàcilment el que vull dir amb un exemple real. Ve un polític molt important i diu, en privat: «si no frenem el moviment ecologista el país s’encallarà» (més exactament diu: «estan encallant el país»). Però es dóna el cas que aquest polític, i els seus, han estat estimulant tota mena de protestes i plataformes ecologistes contra gairebé tot: carreteres, línies elèctriques, parcs eòlics, abocadors, obres de regadiu, pistes d’esquí, polígons industrials i qualsevol fabriqueta. I encara ara de vegades ho estimulen. En públic no diu el que diu en privat. Ni actua conseqüentment.

Això és el pa nostre de cada dia. Passa cada dos per tres. Amb temes molt diversos. Amb gent amb la qual et quedes parat. I és això el que hem de combatre.



Aquesta reflexió l’hem estat fent des d’aleshores, i l’hem centrada en allò que amb un punt d’ironia en diem l’IVA, que com és sabut en el nostre cas vol dir idees, valors i actituds. Perquè un país —o una persona o un col·lectiu del tipus que sigui— no anirà endavant si:



— No té idees clares del que és, el que no és, del que vol ser, del que pot ser i del que no pot ser i de com, tot plegat, ho ha de conduir.

— No té valors sòlids i consistents, capaços, per tant, de crear compromís. Compromís fort i de llarga durada.

— No té actituds positives, és a dir, d’autoestima, de confiança, d’ambició i d’il·lusió.



A partir d’aquí, durant sis anys i 250 editorials hem mirat d’influir en la societat catalana. Treballant no en el terreny de la fugacitat, però sí en el dels fets de fons que, si s’enfoquen bé, poden permetre accions concretes eficaces (polítiques, socials, econòmiques o identitàries).

Per tant, la temàtica dels nostres editorials ha anat resseguint l’evolució de la problemàtica del país. Una evolució que, per cert, ha estat molt important durant aquests sis anys. Hem passat de l’eufòria econòmica —que ja vàrem advertir que era excessiva i descontrolada— de fa pocs anys a la crisi d’ara. Crisi econòmica i social. De l’esperança i de vegades l’eufòria del projecte del nou Estatut al desgast dels quatre anys de discussió i finalment a la molt demolidora sentència del Tribunal Constitucional. Hem passat d’una relació amb Espanya, ja preocupant però que encara funcionava, a una hostilitat molt radical. Mai com ara —almenys des de fa moltes dècades— la relació entre Catalunya i Espanya no havia estat tan dolenta.

D’aquí ve que hi hagi alguns articles recents titulats «Canvi de rasant».3 Perquè efectivament han canviat situacions i perspectives. I això obliga a fer replantejaments. Sobre la nostra realitat i les nostres possibilitats econòmiques. No podem fer com fèiem abans. I el mateix passarà amb el nostre estat del benestar. No aquí, a Catalunya i a Espanya, sinó a tot Europa.

Els països seriosos, els que no fan jocs de mans com ha fet Espanya, ja han començat a canviar, i a través d’això estan restablint el seu estat del benestar. I durant aquests anys també ha canviat l’abast del perill que corre Catalunya com a nació. Ara ja no discutim unes competències més o menys, o una millora modesta i sovint provisional del nostre finançament, ara el perill és el que n’hem dit la residualització catalana. Per això darrerament hem hagut de modificar els nostres plantejaments. Sobretot a partir de la sentència del Tribunal Constitucional.

Ara bé, tota aquesta evolució fa més necessari el reforçament del nostre IVA. Fa més necessari superar aquell posicionament polític i social dominant que jo ja l’any 2005 denunciava com a desarmant. Deia que no ens donarà els valors i les actituds adequades per afrontar la crisi, per formular i assumir projectes ambiciosos i per fer-los avançar. Des de la reivindicació dels drets col·lectius i no només individuals —que fou el tema del primer editorial el mes de juny de 2005—, la reivindicació de la mentalitat de l’esforç, el reforçament de tot allò que ens pot donar confiança i autoestima i l’advertiment contra la política econòmica del guany fàcil i la despesa imprudent fins a la crítica a la poca seriositat, hem tocat tot un seguit de temes que han pretès apuntalar aquells valors i actituds que ens calen per anar endavant.



Podríem cloure el bloc d’editorials recents amb el resum del que vàrem publicar el 16 de març de 2010. Es titulava «Puix que vénen anys difícils» i acabava amb una llista d’actituds i normes de comportament a tenir en compte a l’hora d’enfrontar-nos als «temps difícils».



1. Fomentar i aplicar la cultura del bé comú.

2. Combatre la cultura del no.

3. Educar en la cultura de l’esforç.

4. Actuar amb sobrietat i, per tant, no malbaratar recursos ni possibilitats.

5. Introduir ordre en l’acció pública i eliminar el desgavell i l’amateurisme.

6. No actuar per esteticisme. No sacrificar la seriositat ni l’eficàcia a l’estètica. Que l’estètica i l’espectacle no es mengin l’eficàcia.

7. Rebutjar que l’esperit de casta domini l’administració.

8. No sobrelegislar. No enfarfegar l’administració i la societat amb més lleis i reglaments dels necessaris i dels realment efectius.

9. No sobreactuar ni pseudoactuar. El bon govern no sobreactua sinó que actua bé.

10. I sobretot dir la veritat a la gent.



12 d’abril





UNA APENDICITIS NO ÉS EL MATEIX QUE LA MALALTIA DE GUILLAIN-BARRÉ



És bastant sabut que de formació acadèmica jo sóc metge. Però que no n’he fet mai. Que només fa molts anys vaig fer de farmacòleg, però que mai no he estat un metge internista. I que si per alguna cosa sóc conegut és perquè he estat polític durant ben bé tres dècades. Però avui recorro als meus antics coneixements de medicina precisament per fer més entenedor un fet de controvèrsia política.

Una apendicitis és la inflamació de l’apèndix. És de diagnòstic relativament fàcil i ràpid. El tractament és quirúrgic, i també ràpid. Si les coses es fan bé al cap de pocs dies el malalt està curat.

Hi poden haver complicacions per mal diagnòstic o per una intervenció quirúrgica defectuosa. Per exemple, es pot produir una peritonitis. Però generalment al cap de vuit dies de fer el diagnòstic, seguit d’intervenció, es pot considerar que el malalt està curat i que el metge ha actuat bé. O malament, si hi ha hagut una complicació per mala tècnica operatòria.

Molt diferent és el cas de la malaltia de Guillain-Barré. És una polineuritis generalitzada, que generalment comença pels peus i va pujant cos amunt. En termes entenedors es podria dir que es produeix una desconnexió entre el sistema nerviós i els músculs, que queden paralitzats. I s’atrofien.

L’evolució més freqüent és —ara— que la paràlisi i l’atròfia vagin pujant cos amunt, fins afectar la caixa toràcica i provocar la mort del malalt per asfíxia. Aquesta era l’evolució més normal quan jo estudiava medicina, fa seixanta anys.

Més recentment el pronòstic, de molt, no és tan greu. De fet, molts malalts se salven perquè, sovint, la progressió cap amunt de la polineuritis s’atura i comença a recular. Però això no salvaria el malalt si la regressió no es produís abans que la paràlisi afectés la caixa toràcica i els pulmons. El malalt moriria. Però ara és possible provocar una respiració artificial. Disposem dels aparells i les tècniques adequats per fer funcionar els pulmons artificialment. Fins que la malaltia recula i el malalt es recupera. Però tot plegat és un procés llarg i que pot fallar si no s’aplica bé la respiració artificial durant unes setmanes o uns mesos, o si es produeix una infecció o alguna altra complicació que el metge ha de saber prevenir i evitar.

I la cosa no acaba aquí. Perquè quan la polineuritis ja ha desaparegut i s’ha restablert la bona connexió entre el sistema nerviós i la massa muscular, el malalt normalment queda paralitzat, si més no en gran part. Perquè els músculs hauran estat uns mesos desconnectats i això provoca ràpidament atròfia. I el malalt continua si més no parcialment paralitzat. Cal, per tant, que se li apliqui un tractament de gradual i de vegades lenta recuperació de la musculatura. Tot plegat, una pila de mesos, o un o dos anys. Però ara, si el personal sanitari és bo i els mitjans són adequats aquests malalts se salven. Sense seqüeles.

Naturalment, haurà calgut mantenir en els moments àlgids la respiració artificial, evitar les complicacions infeccioses que poden tenir els malalts sotmesos a llargues temporades d’allitament, etcètera. És a dir, haurà calgut actuar en moments de crisi aguda i en períodes de lenta i de vegades reversible recuperació.



A què treu cap aquesta llarga explicació sobre una apendicitis i la síndrome de Guillain-Barré? Una explicació que —ho adverteixo— podria contenir alguna petita inexactitud tècnica, perquè fa seixanta anys que vaig estudiar la síndrome de Guillain-Barré. I només n’he vist tres casos en la meva vida, i no com a metge responsable. Tots tres, per cert, salvats. Però això no invalida, per a qui ho vulgui entendre, el sentit de l’explicació.

D’un metge clínic i d’un cirurgià enfrontats amb una apendicitis podem saber si són o no competents al cap de vuit dies, o menys. S’haurà diagnosticat bé, s’haurà operat bé, s’haurà administrat preventivament un antibiòtic adequat, i el malalt s’haurà curat. O s’haurà fet malament i el malalt tindrà una peritonitis que li pot causar la mort. Els metges d’una apendicitis poden ser valorats en el termini de vuit dies.

Els qui s’enfronten a un cas de Guillain-Barré, no. En primer lloc, hauran de diagnosticar la malaltia, sovint no fàcil d’entrada. I hauran de vetllar el malalt durant mesos i potser algun any. Evitant complicacions. I la depressió del malalt i de la família. I, sobretot, quan arribi el moment més crític del perill d’asfíxia, hauran d’aplicar bé la tècnica de la respiració artificial. I després hauran d’establir un programa de recuperació muscular llarg. El malalt haurà de tornar a aprendre a caminar, per exemple.

O sia, que els metges hauran de ser valorats en el termini de sis mesos o un any o dos anys més. Seria una niciesa reclamar-los resultats en el termini de setmanes o mesos. I forçar-los a actuar amb precipitació —com de vegades demanen les famílies— pot ser molt contraproduent.



Apliquem això a la política?

Catalunya no té una apendicitis. Catalunya té una síndrome de Guillain-Barré. No té una crisi puntual que amb una intervenció ràpida i eficaç es pot resoldre. Catalunya té una crisi fonda, que ha anat progressant d’uns anys ençà i que ara comença a paralitzar la caixa toràcica, és a dir, la seva economia, el seu sistema social, la seva credibilitat política i financera, la moral de la gent. És urgent evitar que la paràlisi progressi. És urgent evitar que la manxa, que els pulmons s’aturin. És un exercici angoixant per al malalt i fatigant per a metges, infermers i familiars.

Als metges se’ls podrà jutjar més endavant. Ara tenen una altra feina. Dramàtica, professionalment difícil, de moment poc agraïda. Però és la que ara toca fer. Se’ls ha de deixar fer.



Insistim en la política?

S’entén, perquè forma part dels nostres hàbits socials, mediàtics i polítics, que es vulgui passar comptes dels primers quinze dies del nou govern de Catalunya, o dels primers cent dies, o del primer semestre. S’entén que es vulgui passar comptes. S’entén, però no té gaire sentit. No és racional. El malalt de Guillain-Barré no es curarà, ni millorarà ostensiblement en cent dies o en mig any. Ni ara una millora així és l’objectiu. Ara l’objectiu és que els pulmons comencin a funcionar millor. Que el malalt, o el país, no s’asfixiï. Després, de mica en mica, el malalt tornarà a poder fer servir els braços i les cames.

El que sí que té sentit és dir a la gent que la malaltia de Guillain-Barré ara es cura. I que aquell xicot que torna a pujar al Pedraforca la va patir. Perquè va tenir bons metges i el suport de familiars i amics. I ell mateix va tenir ganes de viure.



27 d’abril catalunya serà social o no serà



L’any 1958 jo escrivia en un full clandestí: «Catalunya serà fidel a l’ideal de justícia social o no serà». I també: «El moviment català serà social o no serà». O bé: «Una política catalana ha de ser una política social, no només per filosofia política o per tàctica política —i sobretot no ho ha de ser perquè estigui de moda—, sinó per exigència intrínseca del plantejament català».

Anys més tard —el 1976 i el 1978— aquests textos es varen poder publicar, ja no clandestinament, sinó formant part de dos llibres: Construir Catalunya4 i Una política per Catalunya.5

«Catalunya serà social o no serà.» Aquest ha estat l’ADN del moviment catalanista. Per pròpia motivació interna i per l’opció del model social europeu que ha fet seu des de fa dècades, i que avui continua fent.

L’acció política i social de qui escriu aquestes ratlles, però sobretot el discurs i l’acció de la força política vinculada a aquest pensament i a aquest posicionament, estan inspirats en la filosofia personalista de Mounier. No en el marxisme ni en les doctrines liberals, sinó en la idea que el centre de tota acció política i social és l’home, la persona humana. És bo allò que ajuda al desenvolupament moral, cultural, social i econòmic de la persona. De les persones. I dolent el que ho dificulta.

Amb el benentès que això requereix un marc de llibertat i al mateix temps estar incorporat a una comunitat —en el nostre cas, el conjunt de la societat catalana— que l’ajudi en el seu desenvolupament.

Aquesta és la filosofia política que va inspirar l’acció del govern de la Generalitat durant 23 anys, de 1980 a 2003. Els anys decisius de la implantació d’un estat del benestar a Catalunya que és considerat a Europa com de bon nivell i de bona qualitat. I que des del mateix govern es definia i es resumia prou bé amb aquell eslògan de «Primer Catalunya, i a Catalunya primer les persones».



3 de maig





INDIGNEU-VOS! I QUÈ MÉS?



S’ha publicat darrerament un text breu amb el títol Indigneu-vos!6 L’autor és Stéphane Hessel, un antic membre de la Resistència francesa i un dels redactors l’any 1948 de la Declaració Universal dels Drets Humans.

Més tard va ser diplomàtic. Home de vida intensa, que als 93 anys ha publicat aquest discurs per recordar —«ara que el final ja no és gaire lluny», diu— el fonament del seu compromís polític i moral, fa 70 anys.

Aquest text ha tingut una molt bona acollida. Molta gent em pregunta: «Ja has llegit Indigneu-vos!? S’ha de llegir. Està molt bé». Doncs sí, ja l’he llegit i en vull fer un breu comentari.



S’entén molt bé que hi hagi gent que s’indigni. Hi ha molts motius. Evidentment els que diu Stéphane Hessel. Per exemple, la forma com s’ha portat la política econòmica i financera del món amb totes les repercussions que està tenint per al comú de la gent i amb el component moral negatiu que l’ha fet possible. I això no només a escala mundial o dels grans poders econòmics, com subratlla Hessel. També a nivells molt més propers. I de fet a tot arreu hi ha hagut una sobredosi de cobdícia.

Hi ha raó per a la indignació per molts motius. A Catalunya mateix n’hi ha pel tema econòmic i social, però també pel tracte que Espanya ens dóna políticament i econòmicament, i també pel que fa al respecte de la nostra identitat i per un tracte en molts aspectes ofensiu. Per tot plegat, pel que diu Stéphane Hessel i per motius molt nostres, cal indignar-se.

Però què més cal fer? N’hi ha prou d’indignar-se? I com s’ha de conduir la indignació?

Recordo que en els anys seixanta, quan un jove enfurismat amb la situació política, social i nacional de l’època anava a veure Josep Benet i li abocava la lletania de queixes i de crítiques contra el règim o contra certs aspectes de la societat catalana de l’època en termes d’indignació exasperada, Benet solia dir-li: «Estudia. Ara estudia. Prepara’t». O bé li deia: «Continua tirant endavant aquella cooperativa». O bé: «Promou la creació de revistes de sensibilització cultural i política per tot el país». És a dir, no deixis que s’apagui la flama de la teva indignació, però fes que no s’esgoti en ella mateixa. Dóna-li una sortida positiva i creativa que et salvi de l’exasperació, que és dolenta —i això també ho diu Stéphane Hessel— perquè destrueix l’esperança.

I tot això no val només en l’àmbit polític i social, o en l’àmbit col·lectiu, sinó també en el personal. Perquè la indignació en molta gent no neix de la vivència de les fallades ètiques, polítiques i tècniques del gran món financer, o dels conflictes, de les injustícies o de les opressions, que poc o molt hi ha arreu. També es produeix per fets molt més propers i personals. Pensem que una part molt important de la nostra joventut té la sensació de no tenir futur. Que la societat no li obre portes. I de vegades és veritat. I quin motiu més clar de tristesa i desànim, però també d’indignació, hi pot haver que aquest?

Ara ja és opinió bastant general que la generació jove actual s’haurà d’esforçar més que la dels seus pares. No és el primer cop que passa una cosa així. De fet ha passat sovint. Hi ha generacions que arriben en un moment dolç i d’altres en un moment difícil. I en aquest segon cas el pitjor que pot passar és que la gent d’aquella generació —parlo sobretot dels joves— es desanimi. I es rendeixi. El que ha de fer és reaccionar, i si cal indignar-se. Però si només s’indigna, i s’exaspera, fracassarà.

Estic parlant sobretot dels joves de casa nostra. Que, repeteixo, n’hi ha una pila d’amenaçats de fracàs. Però també n’hi ha molts que se’n surten. Que s’indignen, però que la indignació no els priva d’esforçar-se, de buscar una vegada i una altra una sortida. Que són constants. Que van millorant la seva formació. Que no es conformen amb el fracàs ni tampoc amb la mediocritat. Arribaran més o menys lluny o més o menys amunt —depèn de cadascú, de les circumstàncies, fins i tot de la poca o molta sort que tinguin—, però no fracassaran.

El llibre de Stéphane Hessel està sobretot dirigit als joves. «Joves, indigneu-vos» és un mal consell si no va acompanyat de la invitació a l’esforç i a la constància. A fer un esforç per trobar dins cadascú les raons que permeten tenir confiança. I programar-se bé, entendre que el reeixir, l’èxit, no s’assoleix d’avui per demà. Tot de cop. Que sovint és gradual. I fruit d’un esforç sostingut.

No hem d’acceptar aquella idea que diu que tindrem una generació perduda. De joves. En primer lloc perquè si bé és cert que hi ha una part de la nostra joventut en perill des d’un punt de vista laboral, d’encaix social i de reeiximent personal —que hem de recuperar— també ho és que hi ha molts joves —en àmbits i nivells diferents— amb iniciativa, ganes de fer coses, sovint ben preparats. Que poden fer molta feina. Però sovint no prou considerats. La nostra societat s’ha de responsabilitzar dels uns i dels altres.

És comprensible que s’indignin. Però la indignació no s’ha d’alimentar estèticament. La indignació ha de conduir al compromís. I ha de desvetllar el sentit de responsabilitat.

Això ho diu Stéphane Hessel, i està ben dit. I és el que ens deia Benet i altres com ell fa més de cinquanta anys. I ens ho deien millor. Perquè ens donaven pistes de compromís, ens feien propostes de compromís. Personal i col·lectiu.



Hem centrat bona part del comentari en aspectes polítics i socials, pensant especialment en els joves. Però un altre motiu d’indignació —per a joves i grans— és la situació política, financera i de reconeixement identitari en què es troba Catalunya després de la batalla de l’Estatut i, sobretot, de la sentència del Tribunal Constitucional. Que, de fet, significa el rebuig per part d’Espanya del projecte de fer compatibles el reconeixement polític i identitari de Catalunya en el marc d’una Espanya que assumís de debò el seu caràcter plural i la contribució lleial al progrés general de l’Estat. Això ha fracassat de mala manera. De mala manera políticament, de mala manera jurídicament, de mala manera pel que fa a l’ambient que s’ha creat. De mala manera també en el terreny de la sensibilitat. I amb sensació d’indefensió a Catalunya. Que porta a la indignació. Per tant, indignem-nos.

Però com passa sovint que arriba el moment de la indignació i ens preguntem «i què més?», la resposta no és fàcil. Perquè normalment s’arriba a la indignació quan l’hostilitat i el sentiment de vexació són molt grans. I quan segons quines respostes, que serien lògiques, són molt difícils de donar i d’aplicar. Però s’ha de trobar la manera de donar resposta. Una resposta que no sigui de submissió.

En els anys cinquanta i seixanta per a Catalunya la situació era pitjor que ara. I per tant la indignació, fàcil. I per a molts era una indignació estèril. Només s’indignaven. Però per a molts altres, per a aquells que seguien els consells de Benet i d’altres de tendències diverses però tots catalanistes, la indignació duia al compromís i des del compromís es treballava. Sense sotmetre’s al poder de la dictadura i, per tant, amb limitacions. Però es treballava i es varen posar les bases per a una nova etapa, que durant ben bé 30 anys va ser fructífera per a Catalunya, per a la democràcia i per al progrés social.

Stéphane Hessel té raó. Cal indignar-se. També pel que fa referència a Catalunya. Cal indignar-se perquè fins i tot en la nostra dignitat hem estat ferits. I, per tant, ni hem de demanar res ni estem obligats a res. Però hem de seguir fent el nostre treball de cada dia. En allò que puguem. En coses petites i en coses grans. Defensant la identitat del país. Fent les coses fàcils als que tinguin iniciatives. Creant condicions de cohesió i de convivència. Tenint ambició i obrint horitzons, tant culturalment com econòmicament. I hem d’acostumar-nos a fer això sols. No ens hi ajudaran. Però no cal posar l’accent en la indignació i menys en l’exasperació. Només la indignació justa per no oblidar que el nostre futur només depèn de nosaltres i que som prou capaços de tirar endavant.



11 de maig





CARTA A UN AMIC PORTUGUÈS



Benvolgut amic,



Parlàvem tu i jo fa pocs dies a Cascais del rescat de Portugal que estan instrumentant la Unió Europea i el Fons Monetari Internacional. I de passada del rescat grec, que es va aplicar ara fa un any, i que corre el perill de fracassar.

Molt probablement caldrà incrementar el préstec a Grècia, i fins i tot podria ser que amb això no n’hi hagués prou i que calgués o bé reestructurar el deute grec (rebaixant els tipus d’interès i retardant el termini de devolució dels crèdits), o bé fins i tot acceptant que Grècia és insolvent i que per tant no podrà tornar bona part del crèdit. I poc o molt també vàrem comentar la pressió política i econòmica sobre Espanya, no només exercida pels mercats sinó també pel Fons Monetari i per la Unió Europea.

És evident que dins la Unió Europea un dels països que més pressiona perquè Espanya —i Portugal i Grècia— adopti dures mesures d’estalvi i reformes estructurals de gran abast és Alemanya. I aleshores et varen sorgir els comentaris que sovint es fan des de l’Europa del sud (de vegades també des de França) contra els alemanys. «Els alemanys pressionen massa», o bé «els alemanys volen ser hegemònics a Europa», o bé «els alemanys recuperen el seu orgull nacional i es desinteressen d’Europa», etcètera. O bé «els alemanys no tenen en compte que també treuen profit del mercat únic europeu» o bé «pertànyer a la Unió Europea també els va ser útil en el moment de la reunificació alemanya».

Tot un conjunt de frases i arguments que venien a dir: «Els alemanys són massa exigents i no són prou solidaris amb els països menys desenvolupats d’Europa».

Hi pot haver part de raó en aquestes crítiques a Alemanya (i a alguns altres països del nord d’Europa). Però, situats a Espanya o a Portugal —o a Grècia o a Irlanda o també en algun altre país europeu—, això no ens hauria de fer perdre de vista les nostres fallades. Que són greus, perquè més que tècniques són fallades d’actitud i de valors, en certa mesura ètiques.

Quinze anys després em sap greu haver de donar la raó —si més no en part— als que a mitjan anys noranta eren escèptics respecte a la capacitat dels nostres països del sud per formar part de la Unió Econòmica i Monetària Europea (UEM), és a dir, de l’euro. Perquè deien que l’entrada a l’euro i a la UEM requeriria una disciplina i un esperit d’exigència i d’esforç que no veien clar que alguns països tinguéssim. Per això es varen establir els anomenats criteris de Maastricht sobre deute, dèficit, inflació i tipus d’interès d’obligat compliment.

Era l’època que els països del sud vàrem ser qualificats de Club Med, donant a entendre que érem capaços d’oferir bones vacances d’estiu però no d’esforçar-nos prou. De fet, ens tenien per poc seriosos. Pitjor encara fou la denominació de PIGS,7 l’acrònim de Portugal, Itàlia, Grècia i Espanya al qual després s’hi ha afegit Irlanda.

Tot plegat, en part injust. Però era obligació nostra —dels països del sud— demostrar amb fets que era immerescut.

Val a dir que hi ha hagut èpoques de mitjan noranta ençà que tant Espanya com Portugal s’han esforçat de debò a complir els criteris de Maastricht i a orientar bé l’economia. Els portuguesos podrien afegir que varen ser penalitzats quan més endavant varen caure en algun incompliment i que en canvi França i Alemanya no ho varen ser. Era un incompliment lleu, és cert, però el tracte no va ser exemplar. Els portuguesos podríeu haver-vos queixat. Però l’eix francoalemany, que aleshores funcionava de debò —entre Chirac i Schröder—, va tirar pel dret d’una manera, repeteixo, poc exemplar.

La seriositat inicial d’Espanya i Portugal després no s’ha mantingut. I la de Grècia, tampoc. I això durant uns anys no es va notar gaire, però quan ha arribat la gran crisi han quedat al descobert no solament els errors i la manca de seriositat i d’esforç d’alguns països, sinó també —per exemple, en el cas de Grècia— el maquillatge, per no dir-ne falsificació, de les dades econòmiques que es presentaven a Brussel·les.

Què ha passat aquests darrers anys? Agafem primer el cas de Grècia i comparem-lo amb el d’Alemanya.

Durant la primera dècada d’aquest segle, Alemanya, que encara estava sota la pressió del cost de la reunificació i que va arribar a tenir molt d’atur, va aplicar mesures. Mesures de contenció de despesa i de contenció de sous. Va fer reformes econòmiques i socials molt importants, que afectaven la sanitat, i l’ensenyament, el sistema de pensions i el sistema laboral. Varen ser les anomenades Reformes Hartz, molt impopulars. Que per cert va aplicar un canceller socialdemòcrata, Gerhard Schröder, malgrat l’oposició dels sindicats i del seu propi partit. Assumint tot el desgast que això comportava. Val a dir que l’oposició democratacristiana no es va llançar a fons a desgastar el govern. Va ser prudent. Tot plegat, res a veure amb l’acarnissament que hi ha entre el PSOE i el PP a Espanya. Realment penós. Ni amb el que hi ha hagut a Portugal entre els vostres dos grans partits. Menys escandalós que l’espanyol, però també poc responsable.

En el cas d’Alemanya encara hi podem afegir un altre fet positiu, de previsió intel·ligent i responsable. Aquest a càrrec de la cancellera Merkel: apujar l’IVA —tres punts— quan a l’inici de la crisi es començava a produir un dèficit preocupant.

Pel que fa a Grècia, de 1998 a 2008 la massa funcionarial grega va doblar, amb més gent del compte i amb increments substancials de sous. I es va invertir molt no sempre en funció de la productivitat del país. Es va disparar el consum, i també l’endeutament, tant de la gent com de l’administració i de les entitats financeres. Tot això amb un afegit escandalós: els balanços que Grècia havia d’enviar periòdicament a Brussel·les no deien la veritat. Maquillaven i amagaven la situació. Feien trampa.

No puc parlar de la mateixa manera de Portugal. Primer, perquè conec millor el cas grec que el portuguès. I crec que Portugal no ha fet trampes en els comptes. Espanya, tampoc. En canvi tu mateix em deies a la sobretaula de Cascais que els últims governs portuguesos han gastat molt. Massa. I sovint no en benefici de la productivitat i de la competitivitat, és a dir, no en benefici de la creació de riquesa i de llocs de treball.

De tota manera, pel que fa a l’atur em va semblar que et sorprenia la dada que et vaig donar sobre l’atur a Espanya: 20,5% a comparar amb el 10% de la mitjana de la Unió Europea. I el 40% d’atur juvenil. Portugal, que està en una situació en diversos aspectes més crítica que Espanya, tenia fins fa poc un atur de l’11%, que se suposa que ara pujarà al 13-14%.

Ja et vaig dir a Cascais que la crisi econòmica a Espanya es va conduir pèssimament. Amb una gran frivolitat. Afortunadament, des de fa un any a Espanya el govern espanyol ja no mana. De fet és un país intervingut que aplica les indicacions de la Unió Europea, del Fons Monetari Internacional i del Banc Central Europeu. Però la situació continua sent delicada i les reformes que el govern s’ha compromès a fer van molt a poc a poc. I sobretot ja es veu que la recuperació serà molt lenta.

Un últim comentari sobre la crisi espanyola. El pes econòmic espanyol en el conjunt de la Unió Europea és molt més gran que el de Grècia, i el d’Irlanda i el de Portugal. Molt més gran fins i tot que tots tres sumats. Per això Europa fa i farà un gran esforç per evitar una crisi espanyola molt greu que fins i tot podria posar en perill l’euro.



M’interessa tornar als teus comentaris sobre Alemanya. Potser sí que es comporten amb una certa arrogància, i és lògic que això ens molesti. Però no hem d’oblidar que les grans disponibilitats de diner que han tingut Grècia, Espanya, Portugal i Irlanda han vingut en gran part d’Alemanya. Tots estem d’acord (també els alemanys) que la construcció de la Unió Europea requereix una filosofia solidària i que els alemanys i els holandesos i un parell de països més, a través dels fons de cohesió i dels fons estructurals, han de contribuir al progrés de països com els nostres. Vaig tenir l’oportunitat de conèixer la proposta que Felipe González va fer l’any 1995 de creació dels fons de cohesió molt hàbilment pensats per a països com els del sud d’Europa. I realment això ha estat durant molts anys un autèntic mannà per a aquests països. Un mannà en gran part de procedència alemanya. I una contribució que els alemanys van estar pagant també durant uns anys difícils per a ells. Els anys que varen provocar que el canceller Schröder emprengués les impopulars reformes a les quals abans m’he referit.

I, finalment, a partit de 2007 i sobretot de 2008, a Europa arriba la crisi mundial. Que per cert d’entrada va colpejar molt durament Alemanya. Que va reaccionar ràpidament. Quan encara el govern espanyol deia que la crisi a Espanya passaria de llarg, que ens afectaria molt poc. I o no prenia mesures o les que prenia no tenien sentit.

I es va poder aprofitar de les reformes de Schröder i de l’increment de l’IVA de la senyora Merkel. Tot plegat —reformes i IVA— mesures doloroses però impulsades i assumides simplement per esperit previsor i cívic. Per realisme i també gràcies a la idea que les crisis se superen amb el propi esforç.

Alemanys i holandesos, austríacs i suecs, finlandesos i belgues, danesos i francesos, i fins i tot eslovacs i eslovens estan dominant la crisi molt millor que nosaltres. De fet, un motiu d’esperança per a nosaltres és que la seva recuperació ens arrossegarà, que ens ajudarà a sortir del pou.

Tots aquests països —els uns més, els altres menys— tenen una cosa en comú. Són seriosos, són complidors. Anteposen la consistència a la fatxenderia. L’exigència a la facilitat. De vegades alguns països del sud no som prou seriosos. Durant els darrers deu anys no ho hem estat.

Amb aquesta carta no pretenc defensar els alemanys ni, en general, els nòrdics. Ni negar els defectes que també tenen. Ni ser comprensiu amb el seu distanciament envers la Unió Europea, si és que realment existeix. Els destinataris d’aquesta argumentació som nosaltres mateixos i el nostre dèficit de seriositat i d’autoexigència. Acompanyat sovint d’autocommiseració. Ja t’he dit al començament que les nostres fallades són més d’actituds i de valors que tècniques.

És hora que els polítics i els intel·lectuals, els economistes, els empresaris i els sindicalistes, i sobretot la gent amb autoritat moral, expliqui als nostres països quina és la nostra realitat, denunciï les nostres fallades, rebutgi l’autoengany i la moral de la facilitat. Que no s’autocompadeixin ni descarreguin en tercers les pròpies fallades. Els nostres països han de demanar ajut, si cal. Però sobretot han de fer una gran catarsi. Han d’aplicar-se aquell judici de Goethe: «Cap nació no pot guanyar-se un bon judici al món si no sap judicar-se ella mateixa».

Un segon destinatari d’aquestes ratlles ets tu mateix. Per agrairte el bon dinar de Cascais, i a través teu desitjar a Portugal, país amic, que pugui superar la crisi bé i el més ràpidament possible.



25 de maig





SENTIT DE RESPONSABILITAT. I AUTORITAT MORAL



Els propers quatre anys seran molt difícils a Catalunya. Amb prou actius, com sovint hem dit, per superar la situació. Però molt difícils almenys en tres aspectes: l’econòmic —la superació de la crisi, i en especial la recuperació de l’activitat empresarial—, el social —en un doble aspecte, l’atur per una banda, el manteniment dels serveis socials per l’altra—, i el nacional —la pressió sobre les competències de la Generalitat i sobre la llengua. Tot això agreujat pels efectes que es poden derivar de la sentència del Tribunal Constitucional, amb l’agreujant del desgovern espanyol i de l’actitud negativa tant del PP com del PSOE.



Catalunya haurà de reaccionar contra tot això, basant-se en els actius positius que té —i que ja hem esmentat— i en la pròpia acció política. Molt principalment del govern català. Que no ho tindrà fàcil, tot i un veredicte electoral molt rotundament contrari a la continuïtat del tripartit i molt en la línia de confiar en CiU per sortir de la crisi. La prova és que per primera vegada en trenta anys el primer partit —CiU— ha més que doblat el segon en número de diputats. Però la fragmentació política i electoral que s’ha anat produint a Catalunya —que és un fenomen bastant general a Europa— ha impedit que la força guanyadora tingui una majoria absoluta que li permetés actuar amb prou seguretat.

Així les coses, cal més que mai que el govern reuneixi tres característiques: competència, responsabilitat i autoritat moral. Deixem de banda la competència, no per poc important sinó perquè forma part d’un altre grup de valors.

Pel que fa al sentit de responsabilitat dels primers mesos del nou govern, se’n pot treure una impressió positiva. Sobretot perquè el govern ha donat la cara i ha explicat la veritat de la situació en què es troba el país. Que ja se sabia o que s’intuïa que era difícil, però que ha resultat que ho és més del que es temia. O sia que caldrà una política que poc o molt serà restrictiva. I per tant amb un cost de popularitat. I amb desgast electoral a tres mesos d’unes eleccions municipals d’especial transcendència.

El govern no ha amagat la gravetat de la situació. Ni ha enganyat. I poc o molt ha perjudicat el seu partit que, tot i fer un molt bon resultat electoral, és segur que ha quedat per sota del que hauria pogut assolir sense el desgast a què les males notícies i l’ús que n’han fet els altres partits han produït. Però el govern i el seu partit han fet bé de dir la veritat. Tota la veritat, és clar. És a dir, les retallades que caldrà fer i també la situació real de les finances de la Generalitat, especialment dolenta i mig amagada fins fa poc. Hauria estat poc responsable no afrontar la realitat, i hauria estat políticament poc honest enganyar la població fins passades les eleccions municipals. Hauria estat un exercici de murrieria i poc honest, que potser hauria continuat enganyant una part de la població. Però ara estaríem pitjor que havent explicat la realitat.

El govern ha estat responsable i s’ha negat a enganyar. I ha assumit el risc polític i electoral d’actuar així. Això sol de cara a actuar eficaçment és un actiu molt important. És una garantia de seriositat i de sentit del bé comú.

I, en segon lloc, haver actuat així ha reforçat la seva autoritat moral. S’ha enganyat molt durant aquests darrers anys a nivell d’Estat, però també a Catalunya. I això fa perdre confiança i credibilitat, fa perdre autoritat moral. Que és una de les coses que calen per poder prendre les mesures poc simpàtiques però necessàries per superar la crisi. Justament un dels greus problemes de la política espanyola —i en part també catalana— és que l’ocultació de la realitat i fins i tot l’engany han contribuït a desprestigiar la política. I a fer poc creïbles els programes de superació de la crisi que d’entrada requereixen contenció i sacrifici.

En això el balanç del govern de la Generalitat és ben positiu. És un govern que no enganya. Se’l pot creure. El criticaran des del partidisme polític, però el gruix de població ha de valorar aquesta manera de fer.

La mateixa nit de les eleccions al Parlament (el 28 de novembre) hi hagué una frase del president Mas que resumeix bé tot això. Una frase de Mas destinada només a Xavier Trias, però que com passa de vegades va captar i va transmetre TV3. Xavier Trias felicitava Artur Mas per la victòria, i Mas li ho agraïa, però amb un afegit. Li va dir: «Gràcies, Xavier, però t’he de dir que hauré de prendre mesures que de cara a les eleccions municipals de Barcelona et poden perjudicar». I Trias va dir: «Ja ho sé, ho entenc». I Mas les va prendre, perquè calia evitar un empitjorament de les finances de la Generalitat. Un acte de gran qualitat política. Un acte que confereix autoritat. Una molt bona notícia en un moment difícil. La que més que cap altra permet tenir confiança. Això, i els actius i les coses positives que té el país.



1 de juny





MIRAR EL FUTUR CARA A CARA



Fa tres anys la revista The Economist va donar el primer avís: «The party is over», la festa s’ha acabat. Es referia a Espanya i venia a dir que Espanya havia viscut per sobre de les seves possibilitats, d’una manera exagerada i imprudent, a cavall d’una conjuntura molt expansiva i d’una bombolla molt grossa, però que això s’havia d’acabar, o s’estava acabant. La reacció espanyola va ser poca-solta. «Això és que ens tenen enveja», «els fa por que els passem al davant», etcètera. Era l’època que altes personalitats espanyoles parlaven amb commiseració dels italians, deien que estàvem atrapant els francesos i anunciaven que aviat estaríem molt a prop dels alemanys.





Nosaltres mateixos hem descrit crec que prou bé el complex de «nou ric» que ha patit Espanya. I hem advertit el final difícil que solen tenir els nous rics.

Tot plegat fruit d’una fallada política i de valors. D’una fallada de valors.

Els deliris de grandesa s’han esfondrat i és l’hora de la realitat. Que no és ni serà catastròfica, però que serà més modesta. I que sobretot requerirà realisme i esforç.

Val a dir que aquesta fallada política i de valors no és només espanyola. Poc o molt ha afectat gran part d’Europa i, també, els Estats Units. I els seus efectes no són només econòmics, sinó també socials i de model de societat. I polítics. En diversos sentits, però centrem-nos en dos d’ells.



En primer lloc, l’estat del benestar. El 28 d’abril vàrem publicar un article a La Vanguardia, «Sobre el estado de bienestar», al meu entendre aclaridor.

Hi dèiem que l’estat del benestar ha estat un «gran èxit europeu». Perquè és el que «millor combina la creació de riquesa amb el seu repartiment, i l’eficàcia amb la justícia». I amb la protecció dels ciutadans (atur, vellesa, malaltia, etcètera) i amb el fet de proporcionar-los possibilitats de formació i de promoció. I tot això en democràcia.

Sens dubte, és el millor sistema del món. I per això és envejat i de mica en mica cada cop més copiat. Per tant és una prioritat europea —i evidentment catalana— fer que l’estat del benestar continuï funcionant. Ho és per a nosaltres, els europeus, i ho és pel valor que té de referent universal.

Però l’estat del benestar ha estat possible per voluntat política i pels valors d’equitat, de respecte i d’humanisme presents en la mentalitat i la ideologia dominants a Europa, sobretot de 1945 ençà. Però, a més, perquè també des de 1945 hi ha hagut a Europa un formidable creixement econòmic. Europa ha viscut una etapa de gran prosperitat que ha permès crear un estat del benestar molt generós.

Ara, entre 40 i 60 anys després, la situació econòmica ha canviat radicalment. Però no només la situació econòmica. També ha canviat la demografia, amb un envelliment creixent i una baixa natalitat. I, per altra banda, en alguns països, una forta immigració. I la frenada econòmica ha produït canvis radicals en el món del treball. I la globalització, una pèrdua relativa del pes d’Europa i una amenaça greu per a la seva competitivitat. Tot això obliga a preguntar-se si l’estat del benestar és sostenible o no. I la resposta és que sí, que és sostenible. I que cal mantenir-lo. Però cal analitzar bé si cal modificar-ne alguns aspectes precisament per mantenir-lo.

És un tema difícil de plantejar i de gran risc polític. Perquè la gent no vol cap disminució, ni que sigui petita, del que ara rep. De fet durant molts anys ha estat acostumada a rebre cada any més atenció, més ajut, més seguretat. I li costa entendre que precisament per mantenir ara l’estat del benestar, i més endavant potser millorar-lo, cal revisar-lo.

Felipe González es fa ressò d’aquesta dificultat de fer entendre que cal actuar per evitar que l’estat del benestar s’ensorri. Ho diu a propòsit de les pensions, que, a causa del canvi demogràfic que hi ha hagut, hi ha el perill que d’aquí a un temps no es puguin pagar, o que s’hagin de rebaixar. Diu: «Dic que s’ha de reformar el sistema de pensions no perquè cregui que s’han de suprimir, sinó perquè vull que el sistema s’adeqüi a la nova situació de manera que les pensions estiguin assegurades». I afegeix: «El cas és que cada cop que parlo d’això molts mitjans de comunicació, més d’un sector polític i moltes associacions de tota mena diuen que reclamo la reforma del sistema de pensions, però no que ho faig amb la intenció d’assegurarne la continuïtat». És una mostra de la dificultat que té plantejar la revisió de l’estat del benestar. Ni que sigui per garantir-lo.



Val a dir que alguns països europeus aquesta revisió ja l’han feta. Almenys una bona part. Els països nòrdics, Alemanya, Holanda, Àustria… En part França i Gran Bretanya. I continuen tenint un bon estat del benestar. Països, en general, amb un bon nivell de responsabilitat pública i de consciència cívica. Països seriosos. És hora que l’Estat espanyol ho faci. És hora de mirar el futur cara a cara.

Ja hem dit que fa de mal fer. Però ara es donen circumstàncies que la fan inexcusable i, segons com, més fàcil. Circumstàncies en bona part degudes a la situació econòmica. Que no és resultat només d’una crisi greu, però passatgera, sinó d’una crisi que posa al descobert la fragilitat del nostre sistema econòmic i social, i també del nostre sistema de valors. Tot plegat agreujat pel fenomen de la globalització i la pèrdua de pes europeu en el context mundial. És hora, per tant, de mirar el futur cara a cara.

Allò de «the party is over» de The Economist, de fet, valia per a tot Europa. Per això, com ja hem dit, els països més seriosos del continent han fet tots o bona part dels deures: reforma del mercat de treball, de les pensions, de la sanitat, mesures de millora de la productivitat i de la internacionalització, determinades mesures fiscals, fetes a temps, etcètera.

L’Estat espanyol no ho ha fet. Per això ara, després d’uns anys de fatxenderia de nou ric, es troba en una situació crítica. I Catalunya, també, en part perquè l’Estat l’arrossega i en part per errors propis d’aquests últims anys. I ja no hi arribem, a fi de mes. És més, ja ara tenim un atur del 20% i del 40% pel que fa als joves. Sense perspectives de millora, per ara. I una quantitat creixent de gent que ja no té subsidi d’atur. I Càritas i la Creu Roja i tantes entitats benèfiques ofegades de peticions d’ajut. I amb amenaces de retallades en sanitat, serveis socials, etcètera.

És a dir, tenim un estat del benestar amenaçat. Amb esquerdes. Ja no té sentit fer com els nens petits que es tapen els ulls i diuen que no hi són.



Per tant, és hora d’enfrontar-nos honestament amb aquest problema. Honestament vol dir sense engany, sense fer passar gat per llebre. Cosa per altra banda impossible, perquè la caixa està buida. I perquè la Unió Europea, els mercats i les agències de ràting ens vigilen. I encara que no s’estigui donant del tot d’acord amb la seva manera de qualificar l’economia i les finances dels nostres països el cert és que ens condicionen moltíssim. Decisivament.

Com deia Felipe González, podem salvar les pensions i en general l’estat del benestar (sanitat, serveis socials, subsidi d’atur…) perquè malgrat tot som països econòmicament i socialment consistents. Però prenent mesures. I fent reformes.

Ara podria ser que fos un moment adequat per intentar-ho. En primer lloc, repeteixo, perquè és a la vista de tothom que la situació és crítica i insostenible. En segon lloc, perquè en bona part la direcció econòmica de l’Estat espanyol està de fet en mans foranes (Unió Europea, Banc Central Europeu, etcètera) que imposen els seus criteris. En tercer lloc, perquè després del mes de novembre, o a tot estirar del mes de març, s’haurà acabat la tongada d’eleccions per tres anys. Tot plegat pot ajudar finalment els grans partits espanyols, els sindicats i alguns sectors empresarials a actuar seriosament.

A Catalunya podríem mirar d’avançar més en aquest procés. Perquè com a mínim tenim un govern que ha atacat el problema. De front. Se’n sortirà o no, tant de bo que sí. Però no defuig el tema. I, com dèiem a l’editorial de la setmana passada, ha demostrat com a mínim tenir dues qualitats molt determinants: sentit de responsabilitat i autoritat moral. I també fermesa i caràcter. Que ja és molt en el marc políticament i èticament deteriorat de l’Estat espanyol.



Dèiem al començament que la fallada política i de valors que afecta Espanya podia analitzar-se des de diversos angles. I concretament des de dos dels angles. Un ha estat aquest de l’estat del benestar, el gran èxit social i humà que cal preservar. De l’altre, en parlarem dimarts que ve.



8 de juny





DE LA RECONSTRUCCIÓ A L’HEDONISME PASSANT PER L’ESTAT DEL BENESTAR



Les societats europees han passat durant els últims seixanta anys per tres etapes. La primera va ser la de la reconstrucció després de la Guerra Mundial. Països destruïts físicament i de vegades fins i tot moralment van prendre la decisió de reconstruir els seus països i de crear riquesa. Varen ser uns anys d’un gran esforç generós per part de la població, esforç al qual la política va donar suport, va ajudar i va impulsar. Cada any Europa es podia posar un objectiu més alt.



La segona etapa va ser distribuir equitativament aquesta riquesa. Va ser l’etapa de canvi de l’estat del benestar. Sanitat i ensenyament a l’abast de tothom, més subsidi d’atur, pensions més altes, jubilacions a edats més baixes, serveis socials, lluita contra la marginalitat, beques i més serveis de tota mena, etcètera. Són dues etapes que en bona part es varen superposar, ja que la segona —la més pròpiament social— es va anar aplicant a mesura que s’anava creant riquesa. Cada cop una mica més. Cada cop més promeses i millors expectatives.

Després va venir una tercera etapa. Amb una renda per càpita de bon nivell i un estat del benestar cada cop més segur i més generós, els polítics varen començar a no saber ben bé què oferir. Per altra banda, s’havia anat creant una societat molt exigent i molt allunyada de la mentalitat d’esforç i de solidaritat responsable de les dues etapes anteriors. Tot plegat va portar a reclamar una societat hedonista. I una part del món polític es va apuntar a aquesta sensibilitat i va mirar de treure’n profit.

A Espanya això ha estat especialment evident durant els últims set o vuit anys. El mot d’ordre ha estat l’hedonisme que, com és sabut, identifica el bé amb el plaer. No amb la responsabilitat, no amb el bé comú, no amb l’equitat, sinó amb el plaer. Que s’ha aplicat amb unes ganes quasi infantils de voler anar més enllà que ningú. Tot això en un ambient que confiava en el creixement infinit, que seria possible —es creia— sense gaire esforç. Perquè se suposava que l’economia postindustrial i dels serveis ens n’alliberaria. I això ha estat un error, perquè l’economia no és tan postindustrial i perquè els serveis també requereixen esforç i comporten risc. I seriositat i exigència.

O sia que, recapitulant, després de l’etapa de l’esforç de creació de riquesa i de la de distribució de la riquesa, el benestar i la seguretat, ha vingut una etapa que s’ha pretès que fos de facilitat i de satisfacció personal assegurada i que cada cop ho fos més.

Però ara arriba l’esgotament d’aquesta etapa hedonista. Ja tenim bons serveis socials. Ja la societat ha arribat a ser en el seu conjunt, en certa manera, opulenta. Ja hem gastat més del que podíem gastar i ja hem treballat i produït menys del que calia.

I ara cal dir a tota una generació que això s’ha acabat. Que de fet mai no ha estat una proposta seriosa, sinó una frivolitat. Especialment evident a Espanya. I que els que s’ho hagin cregut ara es troben amb unes perspectives molt preocupants. Per al país en general i per a ells en particular. I amb una greu responsabilitat dels dirigents polítics i intel·lectuals que els han conduït en aquesta direcció.

Tot això no són divagacions. Tot això té a veure amb el fet que Catalunya tingui (i pitjor encara tot l’Estat espanyol) una taxa tan alta d’atur juvenil. Més del doble que la de la Unió Europea. Tota una vergonya i tota una responsabilitat.

Que obliguen entre altres coses a dir la veritat al país. I a prendre mesures doloroses. I per tant a una política basada en la seriositat dels polítics, la informació verídica i la presa de consciència de la gent.

Amb confiança, però sense complaença o autocompassió.



15 de juny





«HABÉIS PERDIDO Y NO OS NECESITAMOS»



Hi ha gent que s’escandalitza perquè a Catalunya es diuen coses com les següents: «Hi ha una creixent desafecció entre Catalunya i Espanya». O bé, «està creixent la desafecció de Catalunya envers Espanya». O bé, «algo se ha roto» (s’entén que entre Catalunya i Espanya). O «se acabó la confianza».



Expressions així les han utilitzades gent amb molta responsabilitat, des del president Montilla a Miquel Roca, Josep M. Castellet i jo mateix. Fins i tot Felipe González s’hi apunta, si més no en bona part, en el llibre que ha publicat conjuntament amb Miquel Roca (amb el títol prou significatiu de ¿Aún podemos entendernos?).8 I jo mateix vaig confessar fa poc que estàvem davant d’un dilema molt seriós entre ser residuals o ser independents.

Però a Espanya el clima és per l’estil, o pitjor. Pitjor perquè respon a una actitud especialment destructiva. És il·lustrativa la conversa fa poc a Madrid entre persones no catalanes de molt alt nivell econòmic i polític i un parell de catalans, també prou representatius i de cap manera radicals però crítics amb el tracte que rep Catalunya, tot i que desitjosos d’evitar que s’accentuï el distanciament i la fractura.

Els de Madrid «no se andaron con chiquitas». Als dos catalans ingènuament ben intencionats els varen etzibar una darrere l’altra les frases següents: «Habéis perdido la guerra». O bé, «no os necesitamos, porque en cualquier caso, y aunque haya tensión, seguiréis contribuyendo al PIB español con un 20% y además con déficit fiscal». I també, «y en cualquier caso, en momentos de crisis grave económica y social, si necesitamos vuestro apoyo político y parlamentario también nos lo daréis porque el derrumbe también os perjudicaría». I per reblar el clau varen acabar així: «Además, todo esto no tiene importancia porque la inmigración se os va a comer. Dentro de dos generaciones todo esto de la lengua y la autonomía se habrá acabado».

Això no és una actitud excepcional. Ni és recent. Ha estat evident, des de fa temps, per tothom que no s’hagi volgut enganyar. Com a mínim des que l’esperit de la transició democràtica es va anar esvaint i va reaparèixer —a la dreta i a l’esquerra— el projecte centralista i homogeneïtzador d’Espanya. Des d’aquests editorials ja fa temps que advertim que això està passant. Amb el benentès que aquest cop el que està en joc no és només el dèficit fiscal, o un sostre competencial més o menys alt, o determinades infraestructures, sinó la continuïtat de Catalunya com a país. Com explicàvem a l’editorial de l’1 de juliol de 2008,9 superada la Transició i amb el nou Estatut ficat a la ratera del Tribunal Constitucional, i com amb una franquesa brutal ens deien en moments de descontrol de la simulació, «ya empieza a ser hora de desenchufarles la respiración asistida».

Aquesta és l’actitud dominant ara a Espanya. De la dreta a l’esquerra. Cal ser-ne conscient. Cal, sobretot, no autoenganyar-se. I cal també veure com podem resistir com a societat i com a país, com a economia i com a cultura, com a projecte de progrés i cohesió. Com ens enfrontem a la crisi, com integrem bé i amb mentalitat d’ascensor social. Com donem resposta al desànim de sectors socials i generacionals amplis.

I això ho podem fer. Ja fa temps que convidem el país a baixar del burro, a ser realistes. Però ho fem —i això és el que cal subratllar— amb la convicció que si recapitulem i fem recompte del que tenim —és a dir, dels nostres actius— veurem que podem tirar endavant. A condició, dèiem —i repetim ara— que recuperem la seriositat. «Comptem amb el que comptem», dèiem. «Afegim-hi seriositat.»

Seriositat en el govern i en general en la política. Seriositat en el sentit de fer que les coses funcionin. Només amb això —amb el que tenim i no ens poden prendre— i amb seriositat podem anar molt endavant. Perquè tenim molts actius. Malgrat la crisi, molt gruix de país.

Si l’actitud d’Espanya ara és que no ens necessiten, la nostra ha de ser el més autosuficient possible. És a dir, necessitar-los poc. El menys possible. Tot i que no és veritat que avui ells puguin prescindir del tot de nosaltres, ni nosaltres d’ells.

Espanya va massa malament i ha actuat amb prou desencert per poder prescindir de Catalunya. És clar que ells ja deixen clar que de tota manera la nostra economia seguirà representant entre el 18 i el 20% del PIB estatal i que seguiran munyint-nos amb el dèficit fiscal. Però amb això sol no n’hi ha prou. I és evident que Catalunya està molt condicionada per la política i la legislació espanyoles. Però una cosa és la legislació més o menys imposada i l’altra és l’orientació que el país doni a la seva economia, al seu treball cultural, a les seves universitats i a la seva recerca i a les seves obres socials. I a la seva voluntat d’obertura al món i a la modernitat. Aquí tenim més marge del que sembla. A condició, com sempre, d’actuar amb seriositat, autoexigència i una ambició equilibrada.

Aquesta és la nostra feina d’ara, com a país. La feina, de molt, més principal. Fer que a Catalunya hi torni a haver bon govern. Fer que Catalunya en tots sentits s’enforteixi interiorment. Resistir amb la màxima fermesa els atacs contra la llengua catalana, descarats o subtils i disfressats. Potser no serem independents, no ho sabem, però com a mínim, si som menys dependents podrem ser més nosaltres mateixos.

Més enllà del necessari i a voltes dolorós esforç de superació de la crisi econòmica i social, hem d’oferir al país un projecte renovat, econòmic, social i de cohesió. Un projecte engrescador. Basat en el nostre esforç i en la nostra creativitat molt més que en el que ara pugui venir de l’Estat. I basat en un fort sentit de la responsabilitat i del bé comú.

Obert a tot el que calgui i convingui i es pugui, però sobretot el que serà decisiu és el que fem nosaltres. Serà el reforçament intern de Catalunya.



22 de juny





AVUI FA UN ANY…



Avui fa un any de la sentència de l’Estatut. Una data que no es pot oblidar com si res no hagués passat. Perquè la sentència va significar la culminació d’un procés molt negatiu: la discussió de l’Estatut —també amb fallades catalanes, val a dir—, però amb actituds i actuacions superlativament negatives de pràcticament tots els actors espanyols.

Des dels polítics als juristes, des dels mitjans de comunicació al conjunt de l’opinió pública. Com bé es diu al llibre ¿Aún podemos entendernos?,10 de Felipe González i Miquel Roca, «algo se ha roto» i «se acabó la confianza».

Es vulgui o no es vulgui hi ha un abans i un després d’aquesta sentència. De gran transcendència. La sentència és greu pel contingut, que va contra els objectius bàsics del nou Estatut. Objectius no capriciosos, sinó fruit de la necessitat d’assegurar un autèntic autogovern català. Necessitat que l’evolució regressiva que s’estava produint a Espanya en matèria autonòmica, i especialment respecte a Catalunya, feia peremptòria. Quins eren aquests objectius? Primer, consolidar les competències polítiques i administratives, amb la corresponent potestat del Parlament i del govern catalans ben reconeguda i no subjecta a constants interferències o del govern central o de les Corts. Segon, evitar la sagnia econòmica constant i de grans dimensions que pateix Catalunya. Tercer, reforçar i consolidar els elements que configuren la identitat de Catalunya, d’una manera especial la llengua i la cultura. Tot plegat havia de deixar Catalunya més ben preparada per preservar i reforçar la seva identitat i la seva capacitat d’impulsar el seu progrés, i en especial la seva cohesió interna. No era part explícita del projecte estatutari, però sí del marc polític i ideològic en el qual es va produir la proposta, que el nou Estatut reforçaria la capacitat i la voluntat de Catalunya de contribuir al progrés general i a la bona convivència de tot l’Estat. Doncs bé, en tots i cadascun d’aquests objectius la sentència va ser molt negativa. Alguns especialistes en dret constitucional discuteixen si ara estem pitjor que abans de l’Estatut o no. Ningú no diu que haguem millorat i quasi tots creuen que hem empitjorat. Però pel que fa al tema identitari, sobretot a la llengua, tots, absolutament tots, creuen que la sentència empitjora la situació jurídica del català, que —recordem-ho— és un element bàsic de la personalitat de Catalunya. Tot això a través d’un procés lamentable. D’una manera de fer impròpia d’una democràcia seriosa. Que ha accelerat el procés de desprestigi del sistema de partits espanyol. I del Tribunal Constitucional, totalment al servei de l’estratègia dels dos partits espanyols, incapaç d’evitar que les seves disputes transcendissin, de manera que comprometien la dignitat i la seriositat del mateix Tribunal. Tot plegat dit, fins i tot, a pilota passada, per la presidenta del Tribunal i tres dels seus membres, més tard dimissionaris. Una vergonya. Una vergonya per a ells, per a tots plegats. Però les conseqüències són per a nosaltres.



Sembla que es vulgui oblidar que hi ha hagut aquesta sentència. No s’ha d’oblidar. Pel que té de perjudici polític i econòmic per a Catalunya i d’una amenaça identitària, però també pel que ha significat de befa per al nostre país. No són només els indignats de la plaça Catalunya i d’altres indrets els que poden estar indignats, també Catalunya com a país. I té tota la lògica del món que a Catalunya hagi crescut l’independentisme. Seria molt mal senyal que no fos així. Seria senyal d’abandó, de renúncia. És justa, doncs, la indignació. Una indignació que ha de tenir i té, però, una resposta ràpida de signe positiu. Una resposta de compromís. De compromís amb Catalunya. Fent funcionar bé tot allò que depèn de nosaltres, començant per la Generalitat. Reforçant tot allò que pot enfortir la convivència i la cohesió del nostre país. I procurant ser tan poc dependents d’Espanya com sigui possible. Esforçant-nos per entendre que passem un moment de dificultat econòmica i social, però —per això mateix— estimulant, i no frenant les iniciatives de tota mena de la nostra societat, tant econòmiques com socials. I —és trist dir-ho— malfiant-nos molt de tot el que se’ns plantegi des d’Espanya. Qualsevol tracte que s’hi faci —si és que se’n fa algun— ha de ser pagant ells per endavant. Al capdavall sempre, des de fa dècades i segles, arribem a la mateixa conclusió. Finalment, a Catalunya sempre l’ha salvada la seva gent. Organitzada, això sí. I amb lideratge polític i moral.



28 de juny





UNA REFLEXIÓ I UNA REVISIó QUE JA NO ES PODEN AJORNAR



Hem dit algun cop que després d’aquests anys d’eufòria descontrolada s’imposa una reflexió sobre la manera de salvar el nostre estat del benestar.11 Seria exagerat i erroni pensar que aquesta crisi pot destruir-lo. Però obliga a revisar-lo i a fer-hi canvis. I, probablement, en més d’un aspecte, a abaixar-ne el sostre. Si es fa bé, com ho han fet totalment o parcialment alguns països europeus, aquesta revisió no afectarà les línies i els nivells substancials del nostre estat del benestar.

Però per fer-ho calen polítiques serioses i que parlin amb claredat a la ciutadania. I l’opinió pública no veu que aquestes polítiques estiguin en curs. I tampoc els mitjans de comunicació ni bona part del món intel·lectual. Que a casa nostra clama perquè la socialdemocràcia europea superi el seu desconcert i elabori i proposi un nou missatge mobilitzador.

Cal remarcar dues qüestions: la primera és que és convenient tenir present que l’estat del benestar europeu no ha estat obra només de la socialdemocràcia. La socialdemocràcia hi ha contribuït d’una manera important i en alguns països en exclusiva (Gran Bretanya, Suècia i Dinamarca, per exemple). Però en d’altres el protagonisme principal ha estat socialcristià. És el cas d’Alemanya, on la socialdemocràcia no va accedir al poder fins al 1969, vint anys després que els governs socialcristians n’iniciessin la instauració l’any 1948. O Itàlia. I a països com Bèlgica i Holanda la impulsió va venir d’una barreja de governs socialdemòcrates i socialcristians. I a França el mateix gaullisme, juntament amb socialistes i comunistes, va ser-ne l’impulsor. I a Catalunya l’estat del benestar que tots volem defensar ha estat fruit de la política espanyola que arrenca dels pactes de la Moncloa, en la qual ha participat gent políticament diversa i que aquí s’ha anat concretant i aplicant amb la col·laboració també de molta gent però amb l’impuls principal —principal si més no perquè tenien la responsabilitat màxima— dels governs de CiU durant vint-itres anys.

Aquesta precisió pot semblar innecessària i interessada. Però és bo que en política, sobretot quan cal que tothom col·labori, a tothom se li reconegui el mèrit del que fa, o la culpa que pugui tenir. Entre altres coses perquè ni la socialdemocràcia sola ni el socialcristianisme sol ni ningú sol serà capaç de fer reaccionar Europa, tampoc en aquest tema de l’estat del benestar.

I això encara és més important perquè el problema que tenim no és només econòmic o tècnic. El problema és que durant molt de temps cada any s’ha dit a la població que l’estat del benestar milloraria respecte a l’any anterior. Que les pensions serien més altes, que l’edat de jubilació seria més baixa, que hi hauria més prestacions sanitàries i cada cop més gratuïtes, que hi hauria més coses subvencionades i amb més diners i un llarg etcètera. Cada any més.

Això ha continuat fins ara mateix, però cada cop era més difícil oferir més i més. Ha arribat un punt en què la frenada és inevitable. I si no es fa d’una manera responsable, el sistema es deteriorarà ell tot sol.



Hem de continuar dient coses que sabem que no són veritat? Els polítics, els sindicalistes, els intel·lectuals i els acadèmics, els mitjans de comunicació? Hem de continuar enganyant?

I la gent, o almenys molta gent, ha de seguir demanant que se l’enganyi, sabent que se l’enganya? I sabent que la realitat és la que és? Tots plegats volem seguir vivint en un món que té quelcom d’irreal. Tots ho sabem. Té sentit que sabent-ho ens entestem a no reclamar o a no plantejar-nos seriosament la qüestió? Negociant i sortint amb tot el que es pugui salvar, que és molt, però sabent que en alguns aspectes anirem a la baixa. I sobretot que caldrà més corresponsabilització de la ciutadania. Corresponsabilització econòmica de vegades —amb els escalats o les exempcions totals que el nivell de renda de la gent comporti— i amb corresponsabilitat cívica.

L’estat del benestar té diverses denominacions segons els països. N’hi ha una —la francesa— que caldria canviar. En diuen l’État providence, l’estat providència. Que ve a dir: «l’Estat proveirà de tot. No patiu, o no us preocupeu o no us esforceu, doneu-ho per fet». Val a dir que aquesta mentalitat no es dóna només a França, fruit d’aquest nom. Es dóna a molts països que parlen simplement de Welfare State o estat del benestar. Però sigui com sigui, és una definició que porta la gent a creure que cada cop hi haurà més estat del benestar, amb més serveis per part de l’Estat i menys contribució per part dels ciutadans. Que serà com la bota de Sant Ferriol, que sempre rajava.

I durant molts anys ha semblat que això podia ser així. Indefinidament. Però ara ja és sabut que no serà així.

I també sabem que és obligació nostra com a ciutadans de cadascun dels nostres països, i també com a europeus, de salvar i consolidar l’estat del benestar. Perquè amb l’estat del benestar Europa ha construït el millor model econòmic i social del món. El que millor combina la creació de riquesa amb la distribució, la llibertat d’iniciativa i la protecció de la gent. De mica en mica tot el món es va fixant en el nostre sistema. Raó de més perquè el preservem. I per això cal adaptar-lo.



Tot això la crisi actual ho fa més evident. I més urgent. De fet ho fa ineludible. Però per això mateix ho fa més fàcil (o menys difícil). I també ens pot ajudar que altres països europeus ja l’han feta, aquesta revisió, totalment o parcialment. Parlem amb admiració dels països escandinaus, però silenciem que ja han fet reformes en el seu estat del benestar. En la sanitat, en les pensions, en el tractament de l’atur, etcètera. I la gent no està pitjor. De fet està millor, perquè aquestes reformes han ajudat a evitar o a superar en gran part la crisi que nosaltres patim. El mateix es pot dir d’Alemanya, d’Àustria, d’Holanda. I, en part, de França.



Dèiem en el títol d’aquest escrit que aquesta reflexió i aquesta revisió ja no es poden ajornar. Ningú no la pot ajornar. Començant pels experts i els creadors d’opinió però, sobretot —menys que ningú—, pels polítics i pels sindicalistes.

I poc o molt per tothom.



6 de juliol





UNA ALTRA VEGADA, «ELS TRES CATALANISMES»



Fa quatre anys, el 20 de març de 2007, ja vàrem publicar un editorial amb aquest títol, que en bona part reproduïa un article clandestí de 1964, més tard publicat l’any 1978, ja en temps de la transició democràtica. És a dir, és un escrit i un argument que hem utilitzat en moments de canvi de rasant. L’any 1964, quan Catalunya havia començat una represa col·lectiva, que anava de la política a la nova cançó i a Òmnium, de l’economia a la represa sindical, de la cultura als moviments cívics i de veïns. I l’any 1978, just en el moment decisiu de la transició democràtica i de l’elaboració de l’Estatut.

I el 2007, amb el nou Estatut aprovat però ja recorregut i amb una perspectiva preocupant i de clara confrontació. I ara, l’any 2011, tornem a parlar-ne. Per què? Perquè tornem a estar en un tombant del camí, o en una cruïlla. I haurem de prendre una decisió sobre com enfoquem l’acció col·lectiva catalana.

El final del procés de l’Estatut, la sentència del Tribunal Constitucional i en general l’actitud espanyola respecte a això, amb l’afegitó d’uns plantejaments més negatius encara per part dels grans partits espanyols, tot plegat afegit a la crisi econòmica general, especialment greu a Espanya i a Catalunya, reclama que les idees a Catalunya siguin clares, que els valors i les fidelitats siguin sòlids i que les actituds siguin valentes.

Dit això, el discurs de 1964 i el de 1978 i el de 2007 continua essent vàlid avui. És un discurs que recorda que el nostre poble només és viable i només anirà endavant si tant Catalunya endins com Catalunya enfora es presenta d’una manera global, i no sectorial. I en això cal insistir-hi perquè la temptació de la presentació fragmentada del país és freqüent.

Hi ha gent per a la qual tot es redueix a un tema lingüístic i de la cultura lligada al català. I és veritat que la llengua catalana és un element essencial per a Catalunya. El nervi de la nació.

I també ho és la nostra cultura, que reflecteix la nostra mentalitat i els nostres valors. Tant és així que en la nostra relació amb les forces polítiques i les institucions espanyoles un atac a la llengua —per exemple, a la immersió— s’haurà de considerar que equival a traspassar la línia vermella més enllà de la qual hi ha fractura. Però no és menys cert que Catalunya és més que això, i que el servei als ciutadans de Catalunya requereix anar més enllà de la llengua i la cultura.

Requereix, també, per exemple, un bon desenvolupament econòmic. El ser d’un país no depèn només de la seva economia. De països que ho són plenament, i que compleixen amb la seva missió de donar entitat, cohesió i una vida digna a la gent, n’hi ha de molt rics, de no tan rics i de modestos. Però sempre cal que administrin bé els recursos i que siguin capaços de progressar. I en el cas de Catalunya això és especialment cert. Per raons demogràfiques i socials i perquè el que va salvar Catalunya de la decadència fa tres-cents anys va ser la recuperació econòmica i social. Històricament va ser així, i avui continua essent una característica catalana. Però si això ens conduís políticament a dir que el que compta és l’economia i que la resta —la identitat i el progrés social— és secundari ens condemnaríem a jugar un paper secundari.

A tot arreu d’Europa hi ha països amb fàbriques, i amb bona agricultura i bons serveis, o amb ferro, carbó i gas, però si no tenen personalitat pròpia i no tenen un projecte propi de país (que en bona part ve donat per la cultura) no pinten gaire. I nosaltres no pintaríem gaire. I menys encara si a això hi haguéssim d’afegir una insuficient cohesió interna, una mala convivència i unes estructures injustes. És a dir, si el component social no funcionés. Això Catalunya tampoc no s’ho pot permetre. Menys que ningú. Perquè per demografia interna (sobretot la immigració) i per insuficiència de poder polític necessita, més que ningú, una estructuració harmònica i equilibrada de la societat. Curt i ras, necessita una societat justa.

Cap d’aquestes tres potes pot fallar. O com a mínim cap d’elles pot ser negligida per l’acció política. La del govern, la del món polític, però també la de la societat en general.

I això obliga tots els sectors. Obliga, per exemple, el món cultural català a tenir una visió global del país que li permeti ser fidel a les arrels i mantenir el paper central de la nostra llengua i la nostra cultura, i alhora oberta als canvis demogràfics i socials. Obliga el món econòmic a assumir que sense un bon finançament de la Generalitat no es poden fer les polítiques que el nostre país reclama. I a no preocupar-se només de les infraestructures —que també certament són molt importants—, sinó també del finançament de l’ensenyament, de la sanitat, de la recerca, de la cultura, de la policia, dels serveis socials. I això és el que més es ressent d’un mal finançament.

Finalment és tot el país, també l’economia, el que es ressent del finançament discriminatori que Catalunya pateix.



Estem passant unes setmanes marcades per la incertesa política i electoral, pels ensurts de la crisi financera europea que ens amenaça de prop, per la ingent necessitat que té el govern català de posar ordre en les finances de la Generalitat, etcètera. Tot és urgent. Però molt aviat, d’aquí a molts pocs mesos, es produirà el retorn a la política de fons, més enllà de les urgències. Quan això passi, els nostres polítics (i Catalunya en general) han de tenir presents els tres pilars fonamentals del nostre país: l’identitari, l’econòmic i el social. Cal saber rebutjar les propostes, que hi seran, de preocuparse per un d’ells en detriment dels altres. Ens diran d’alguns, o d’algun d’aquests tres grans capítols, que «ara no toca». Doncs bé, toquen tots tres.



14 de juliol





EL FET DIFERENCIAL



Es deia així: el fet diferencial català. Catalunya, un fet diferencial dintre d’Espanya. Això va ser així durant els anys vint i trenta del segle passat. I en el llenguatge col·loquial catalanista durant bona part del franquisme. Però després aquesta expressió va anar decaient, i va pràcticament desaparèixer quan es va acostar el final del règim i durant la Transició.

Per què? No ho sabria dir ben bé, però poc o molt hi devien influir les ganes de fer una presentació amable de les reivindicacions catalanes. De subratllar la voluntat del catalanisme, de fet de tot Catalunya, de col·laborar a fons en el restabliment de la democràcia amb plantejaments de més fàcil acceptació en el conjunt de l’Estat i que, per tant, no subratllessin les diferències. Entre altres una de tan substancial com el fet diferencial català.

Els que vàrem viure aquella època ho podem comprendre. Però va ser un error, com ho va ser l’acceptació del café para todos que en part també anava en aquesta línia. L’únic fet que va subratllar el caràcter particular i diferent de Catalunya va ser el retorn del president Tarradellas i el restabliment provisional de la Generalitat. Un fet únic d’assumpció per part de la democràcia restaurada d’una institució de la República. Però d’això després no se’n va treure profit.



Per què és Catalunya un fet diferencial? Per les seves singularitats.



—Per la llengua i la cultura. Fets ben clau i indiscutibles, i potents. A tot arreu llengua i cultura configuren identitats ben definides.

—Per una memòria històrica, pròpia i viva en una part substancial de la població.

—A això cal afegir una mentalitat social i econòmica també ben diferenciada.

—Aquests factors creen una notable consciència col·lectiva, és a dir, el sentiment i la idea de formar part d’una col·lectivitat.

—Això, que no es dóna o es dóna molt poc a la resta de l’Estat, explica que només en el País Basc i a Catalunya hagin sorgit partits nacionalistes realment potents. Perquè només en aquests dos territoris —conscients de la seva identitat nacional, i per tant pròpia i diferent— hi ha hagut un gruix de sentiment, de pensament i de projecte col·lectiu suficient per fer possible partits propis nacionalistes. I, naturalment, no sucursalistes.



Tot això s’ha vist reflectit en tot el procés de reclamació de l’autonomia. O de la independència, tot i que avui no tocarem el tema de la independència. Ja ho hem fet algun altre cop.12

En el conjunt de l’Estat, qui va reclamar sempre —sempre— amb força i un important suport popular l’autonomia? Catalunya i el País Basc. Repeteixo: amb força, continuïtat i arrelament popular, només Catalunya i el País Basc. La resta l’ha demanada després sobretot per emulació. O per tàctica política, és a dir, no per una raó substancial. I no és el mateix la reclamació d’autogovern arrencant d’un sentiment col·lectiu, o més encara, d’un sentiment de nació, que d’un càlcul de política oportunista. O d’un no menos que ellos, és a dir, d’un acte d’imitació, i per tant superficial, i no d’autèntica afirmació com a resposta a una sòlida personalitat interna. No és el mateix.

Jaime García Añoveros, mig andalús mig navarrès i bon amic de Catalunya, ja ens ho va advertir en un article de 1996 precisament titulat «El hecho diferencial». «En España la autonomía va a ser por arrastre.» El sostre autonòmic se situarà allà on Catalunya aconsegueixi situar-lo. I ningú no voldrà ser menys, encara que mai no haguessin pensat a tenir autonomia. Això és el resultat del café para todos, que ja s’admet generalment que va ser un error. I un perjudici.

Ha estat un error i un perjudici per a Catalunya, perquè això ha frenat i rebaixat el seu autogovern i ens ha situat constantment sota sospita. I ho ha estat per a tot l’Estat que ara es troba amb una estructura autonòmica que no funciona perquè no respon a la realitat. Ara del PSOE al PP ja ho diu tothom, també en públic.

I així s’ha donat la paradoxa que per tal de no ser menos que ellos algunes autonomies han acabat acceptant la competència de sanitat que durant anys no varen voler («porque es una máquina de producir déficit») i d’ensenyament. I que han rebutjat la possibilitat de tenir una policia autonòmica, cosa possible ja que Catalunya sí que l’ha demanada i obtinguda. Però és que per a un govern la policia és problemàtica. I no sol donar vots.

I no volien la coresponsabilitat fiscal perquè si bé millora el finançament autonòmic comporta un risc. I perquè, deien algunes autonomies socialistes, va a romper la unidad de caja. Després, quan varen veure que donava resultat s’hi va apuntar tothom. Però després de mesos d’acusar-nos d’insolidaris i d’exercir xantatge. I no menos que ellos, però les autonomies que pel seu Estatut podrien tenir les competències de presons, o de justícia, no les volen, perquè no serveixen per lluir-se. I perquè poden ser conflictives i no donen vots. Per què? Perquè quan es té una real vocació d’autogovern, com és el cas de Catalunya, el que compta no és tant el risc que comporta la responsabilitat, sinó la capacitat de dirigir el país, d’acord amb un projecte propi al servei de tots els ciutadans de Catalunya. Dels malalts als agents econòmics i socials, de les iniciatives culturals als presos.

I és lògic que moltes autonomies hagin retardat l’assumpció de competències —de vegades el govern central les ha hagut d’obligar a assumir-les— perquè no tenen una autèntica voluntat d’autogovern. No han reclamat l’autogovern pel fet de tenir una consciència col·lectiva forta, ni tenen una singularitat potent. L’han demanat per consigna política, o per no ser menos que ellos o ni l’han demanat i els l’han imposat. Perquè la generalització autonòmica no ha respost a una autèntica vocació de les diverses regions, sinó a la de neutralitzar les autonomies amb autèntica vocació d’autogovern atesa la seva singularitat. Una singularitat que confereix a Catalunya els atributs de nació.

I que fa que sigui diferent. Que hi hagi un fet diferencial molt fort. La negació d’això ha tingut conseqüències negatives per a Catalunya, però també —com ja hem dit— per a tot l’Estat.



Cal, però, tenir clar —ni que sigui en termes repetitius— que si cal recuperar tot el significat i la potència del fet diferencial és sobretot perquè, si no ho fem, els objectius principals del catalanisme no s’aconseguiran. Que són, no ho oblidem, mantenir la nostra identitat com a poble, i disposar d’un instrument polític i institucional prou potent per tenir i aplicar un projecte de país ambiciós al servei de tots els ciutadans de Catalunya, des de l’economia a la convivència i la cohesió, de la cultura a l’atenció social.

Cal, per tant, recuperar plenament, sense embuts ni càlculs falsament prudents, el concepte de fet diferencial. I és que, si realment Catalunya no hagués tingut i no seguís tenint ara una personalitat pròpia i autèntica, hauríem batallat durant cent cinquanta anys per un autogovern potent? No ho hauríem fet, com no es va fer, amb l’excepció basca, arreu de l’Estat.

Aquest fet diferencial pot tenir dues solucions: o la independència o un autogovern molt potent amb garanties molt sòlides. Que l’Estatut actual, tal com ha quedat després de les maniobres de les forces polítiques i de les institucions espanyoles no dóna. No dóna gens. I el futur és incert. I té tota la lògica que el sentiment independentista pugi. És una resposta normal. En tot cas, el que està clar és que Catalunya no pot ni ha de renunciar a la seva voluntat de ser. De ser el que és. I per tant de ser diferent.



20 de juliol





JORDI PUJOL i SOLEY (Barcelona, 1930) és un polític i empresari català, líder de Convergència Democràtica de Catalunya (CDC) del 1974 al 2003 i president de la Generalitat de Catalunya del 1980 al 2003.

Va ser elegit president de la Generalitat en les eleccions al Parlament de Catalunya del 1980, i reelegit en les del 1984, 1988, 1992, 1995 i 1999. El 2003, en acabar el seu darrer mandat, es va retirar de la primera línia política i va deixar la direcció del partit en mans d’Artur Mas, tot i que va continuar com a president de CDC i va ser nomenat president fundador de CiU. El 2008 fou proclamat de nou president de CDC, càrrec que mantingué fins a l’any 2012, quan passà a ser president honorari de CDC.

El juliol de 2014, Jordi Pujol va confessar per mitjà d’un comunicat personal que havia mantingut, durant 34 anys, incloent els 23 en què va ser president de la Generalitat, «diners ubicats a l’estranger» provinents d’una deixa del seu pare, i que no els havia regularitzat perquè «no va trobar mai el moment adient». El cas es troba actualment sota investigació judicial.

Compta amb més d’un centenar de publicacions, entre les que destaquen Construir Catalunya (1955), Una política per Catalunya (1976), La immigració, problema i esperança de Catalunya (1976), i els escrits de presó (1961-62) Des dels turons a l’altra banda del riu, no publicats fins al 1978. Posteriorment va publicar Tot compromís comporta risc (1997), Passió per Catalunya (1999), Sobre Europa (i altres coses) (2004) i Una reflexió necessària (2007). L’any 2011 publicà la conferència Residuals o independents? Quan es trenquen els ponts, que reflectia el tombant del seu pensament en considerar exhaurida tota possibilitat d’entesa entre l’Estat espanyol i Catalunya i propugnava la independència de Catalunya dins del projecte europeu com a única via de supervivència nacional plausible. A banda, ha publicat tres volums de memòries: Memòries. Història d’una convicció (1930-1980) (2007), Memòries. Temps de construir (1980-1993) (2009) i Memòries. De la bonança a un repte nou (1993-2011) (2012). El 2021 publicà Entre el dolor i l’esperança, una conversa amb el periodista Vicenç Villatoro sobre el procés independentista català, el seu llegat polític i la seva situació personal.





Notes


1. Editorial del butlletí 0 del CEJP.

2. Referèndum de ratificació del tractat de la Constitució europea, celebrat a França el 29 de maig de 2005.

3. Vegeu l’editorial «Necessitem un debat sobre els valors», 5 de juliol de 2005.

1. Paidós, 1994.

2. 6 de novembre de 2005.

3. Enric Juliana, «El misterio de las almas en pena», La Vanguardia, 5 de febrer de 2006.

4. Vegeu l’editorial «Amb l’Estatut no n’hi haurà prou (2)», 8 de febrer de 2006.

5. Llegiu també la conferència «Defensa i elogi de la política. Grandesa i misèria de la política», pronunciada el 4 de juny de 2002 a La Pedrera de Barcelona.

6. Llegiu també l’article «Sobre la nova llei d’educació», publicat a l’Avui del 24 de setembre de 2005.

7. Angle Editorial, 2004.

8. Llegiu també l’article «La cultura del respecte», publicat a l’Avui el 15 de maig de 2005.

9. Vegeu els editorials dels dies 26 de setembre i 30 d’octubre de 2006.

10. Editorial Kairós, 2000.

11. Vegeu l’editorial «Carreres científico tècniques», 5 de setembre de 2006.

12. Vegeu l’Avui del 6 de novembre de 2005 i, en aquest mateix recull, els editorials del 8 de febrer i del 20 de juny de 2006.

13. Diversos autors, La rectificació, Destino, 2006.

1. Ib.

2. Títol d’una sèrie de quatre conferències organitzades pel CEJP entre gener i febrer de 2007, amb intervencions de Francesc Cabana (economia), Josep Termes (societat), Vicenç Villatoro (cultura) i Jordi Pujol (política).

3. Arcadia, 2006. Vegeu també el butlletí del CEJP del dia 10 d’abril de 2007.

4. Vegeu l’editorial «El nostre capital», 2 de maig de 2007.

5. Vegeu l’editorial «El nostre capital», 2 de maig de 2007.

6. «Ja es pot parlar de debò d’immigració?», Universitat Pompeu Fabra, 4 de juliol de 2007. Vegeu també els editorials «Sobre üestions de població», 30 de maig de 2006, «Sobre immigració», 25 de juliol de 2006, i «Respecte mutu», 2 de gener de 2007.

7. Vegeu l’editorial «Les altres infraestructures», 9 d’octubre de 2006.

8. Vegeu els editorials del 16 de maig i del 21 de novembre de 2006.

9. Vegeu l’editorial «El centre», 15 de maig de 2007, i la revista VIA

10. Els serveis de Rodalies van ser traspassats a la Generalitat de Catalunya l’1 de gener de 2010.

11. Manifestació convocada per la Plataforma pel Dret a Decidir, l’1 de desembre de 2007, amb el lema «Som una Nació i diem PROU! Tenim dret a decidir sobre les nostres infraestructures».

1. Vegeu els editorials del 26 d’abril de 2006, 5 de setembre de 2006, 17 d’octubre de 2006, 28 de novembre de 2006, 4 de setembre de 2007 i 18 de desembre de 2007.

2. Op. cit.

3. Conferència «Davant una històrica cruïlla i un gran repte», 7 de setembre de 2006.

4. 20 de febrer de 2007.

5. Vegeu l’editorial «Dignitat i confiança», 4 de desembre de 2007.

6. Vegeu els editorials «Dignitat i confiança», 4 de desembre de 2007, i «El país ha de recapacitar (2)», 28 de febrer de 2008.

7. Sergio Rizzo i Gian Antonio Stella, La casta. Cosiì i politici italiani Crec que el problema de l’aigua potser podria no ser tan dramàtic com de vegades el veiem. No ho seria, evidentment, si un dia portéssim aigua del Roine, és a dir, de la que és amb diferència la més gran reserva d’aigua de tot Europa, que són els Alps. No considero vàlids els arguments que exclouen aquesta possibilitat, però a efectes del meu discurs

8. «La gestió de l’aigua a Catalunya, 1980-2003» conferència pronunciada al Col·legi d’Enginyers Industrials de Catalunya el 6 de maig de 2008.

9. Connexió de les xarxes d’Aigües Ter Llobregat (ATLL), empresa pública que dóna subministrament en alta a l’àrea de Barcelona, i Consorci d’Aigües de Tarragona (CAT).

10. Vegeu els editorials «Un debat de fons quasi oblidat», 23 de juny de 2005, i «Article 29 de la Declaració dels Drets Humans», 1 de novembre de 2005.

11. Vegeu sobretot els editorials «L’hora de tornar a anar amunt»,

12. Avui, 21 de març de 2008.

13. Vegeu l’editorial «Mestres, poetes i polítics», 26 de juny de 2007.

14. Vegeu els editorials dels butlletins del 3 i el 10 de juny i del 8 de de 2008.

15. «Finançament, pacte i model», 9 de setembre de 2008, recollit a Catalanisme deucentista, La Magrana, 2011.

16. Vegeu també l’editorial «Què està passant?», 1 de juliol de 2008.

17. «Es la hora de España», 9 d’octubre de 2005.

1. Enric Juliana, La deriva de España, RBA, 2009.

2. Vegeu l’editorial «La casta», 27 de maig de 2008.

3. Vegeu l’editorial «Tendréis que venir cada año a pedir alpiste», 20 de gener de 2009.

4. Llegiu també les conferències «Grandesa i misèria de la política», Barcelona, 4 de juny de 2002, i «El perfil del polític del segle xxi», Deusto, 27 de gener de 2004.

5. Vegeu els editorials «Actituds i valors per una resposta catalana»,

6. Vegeu els editorials «Els set anys de vaques grasses de la Bíblia i els

7. «Ve una nova joventut».

8. «Hacen bien», El Mundo, 8 de maig de 2009.

9. Eleccions al Parlament Europeu del 7 de juny de 2009.

10. Editorial Viena, 2007.

11. «IVA», 31 d’agost de 2009.

12. Transcripció del discurs pronunciat al Parlament de Catalunya amb ocasió de l’homenatge a Francesc Macià, celebrat el 10 de setembre de 2009.

13. Columna, 1995.

14. Vegeu l’editorial «La casta», 27 de maig de 2008.

15. Vegeu l’editorial «La drecera és política», 10 de novembre de 2009.

16. Editorial conjunt que, amb el títol «La dignitat de Catalunya», van publicar els diaris La Vanguardia, El Periódico de Catalunya, Avui, El Punt, Diari de Girona, Diari de Tarragona, Segre, La Mañana, Regió 7, El 9 Nou, Diari de Sabadell i Diari de Terrassa.

17. Vegeu l’editorial «El fracàs de l’Espriu», 24 de novembre de 2009.

1. Editorial Planeta, 2009.

2. España, capital París, Destino, 2010 / Espanya, capital París, La Campana, 2011.

3. Enciclopèdia Catalana, 2010.

4. Jo també sóc catalana, Columna, 2004. L’últim patriarca, Editorial Planeta, 2008.

5. Referèndum impulsat per l’Ajuntament de Barcelona el maig de 2010. Va guanyar l’opció de no reformar l’avinguda.

6. Vegeu l’editorial «Parlant amb grecs, a Brussel·les», 30 de maig de 2009.

7. Editorial redactat just abans de conèixer la sentència definitiva del Tribunal Constitucional sobre l’Estatut de Catalunya del 2006.

8. Manifestació convocada per Òmnium Cultural sota el lema «Som una nació. Nosaltres decidim», amb el suport de la majoria dels partits polítics representats al Parlament de Catalunya (excepte el PP i C’s), dels sindicats i de prop de 1.600 entitats.

9. La Vanguardia, 11 de juliol de 2010.

10. Vegeu l’editorial «Sobre la unitat. I sobre el lideratge», 6 d’abril de 2010.

11. La Voz de Galicia, 22 d’agost de 2010.

12. 23 de juny de 2005.

13. Edicions 62, 1966.

14. Vegeu l’editorial «Dues reflexions a fer», 9 de febrer de 2010.

15. Op. cit.

1. Taurus, 1997.

2. La Vanguardia, 13 de febrer de 2011.

3. Vegeu els editorials de l’1 i el 8 de febrer de 2011.

4. A Entre l’acció i l’esperança, 2 vols. Pòrtic, 1978 i 1979.

5. Nova Terra, 1976.

6. Destino, 2011.

7. Porcs, en anglès.

8. Editorial Planeta, 2011.

9. «Què està passant?».

10. Op. cit.

11. Vegeu l’editorial «Mirar el futur cara a cara», 8 de juny de 2011.

12. Vegeu l’editorial «Del Tribunal Constitucional a la independència. Passant pel Quebec», 25 de gener de 2011.





